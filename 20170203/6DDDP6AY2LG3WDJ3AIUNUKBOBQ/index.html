<html><header><meta charset="utf-8"><title>【玩物狂熱】星戰模型回歸經典　AT-AT/尤達大師三月推出</title></header><body><h1>【玩物狂熱】星戰模型回歸經典　AT-AT/尤達大師三月推出</h1><p>《俠盜一號．星球大戰外傳 (Star Wars．A Star Wars Story) 》 好睇嗎？呢個答案見仁見智！喜歡的愛死了！不大喜歡的會覺得佢陳舊；講到歷久常新，還是最元祖的機械設定及角色，日本BANDAI深明箇中道理，最新公佈的STAR WARS系列模型，將會在3月推出AT-AT及尤達大師。<br><br>先講最多人喜歡的AT-AT（STAR WARS: EPISODE Ⅳ/Ⅴ/Ⅵ－－VEHICLE LINE），須知多年來，AT-AT到港的產品一直唔多，而且以模型的精細度及硬朗線條，我都覺得就算買咗冇時間砌，用個盒來供奉，都完全無話可說；產品比例為1/144，這個比例可能會帶動同系列細比例的模型更多人買，因為要用來做情景，價錢唔算貴，只要4,536日圓，折算港幣$311，希望到時唔好被炒起。<br><br>另一款同步3月推出的模型，是「STAR WARS: EPISODE I/II/III－－CHARACTER LINE」的YODA，同以往同系列產品一樣，都是以1/6的比例生產。定價驟看有點貴，要成3,240日圓，折算港幣$222，因為尤達大師身唔算高，明顯較細隻；不過所跟配件可以說十分豐富，如有專用展示台，頭兩款（有頭髮的是EP 1至3、無頭髮是EP 5至6）、激光劍兩把、手部5種及拐杖一支等，可能為咗感覺抵買一點，還多送了一隻1/12的尤達（EP5）大師公仔，不過明顯見到身體關節位及頭部都不可動，應該是用來玩情景模型居多。<br><br>查詢：bandai.hobbysite.japan @ facebook<br><br>記者：朱崇德<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>