<html><header><meta charset="utf-8"><title>甜蜜撐枱腳　前後腳返香閨黃宇詩拖男友睇床上用品</title></header><body><h1>甜蜜撐枱腳　前後腳返香閨<br>黃宇詩拖男友睇床上用品</h1><p>【上環→銅鑼灣→中環】現年41歲的黃宇詩和測量公司董事彭慶餘（Peter）拍拖多年，惟男友前妻早前上電視控訴遭「小三」破壞婚姻，雖然飽受千夫所指，黃宇詩的日子還要繼續過。日前她返位於上環元創坊的內衣店睇舖，直至晚上8時許才關門離去，原來男友已駕駛Benz在樓下等收工，兩人甜蜜享受拍拖生活，沒受是非新聞影響心情。<br>當晚黃宇詩與Peter到了一間越南餐廳撐枱腳，醫飽肚後由女方埋單，之後兩人到銅鑼灣行宜家傢俬，甫入店即拿購物袋預備大肆採購，他們先去試坐梳化討論一番，又攞資料單張慢慢研究，跟着轉戰床上用品部，對每類東西都似乎好有興趣，似乎有意想裝修愛巢。最後他們買了毛巾等日用品離開，由Peter駕車返抵黃宇詩位於中環蘇豪區一棟唐樓，惟兩人卻前後腳上樓，似乎十分避忌。</p><p>舖頭添新品</p><p>日前記者致電黃宇詩，對於拖男友試床上用品和梳化，她說：「其實我哋係去試吓啲梳化，唔係真係買，主要因為新舖想睇吓有乜嘢可以添置，純粹係一個娛樂咁啫。」問到為甚麼要前後腳上香閨？黃宇詩解釋：「我哋係咁㗎，一直都係我行先，唔等佢，喺IKEA冇前後腳呀，都係拖住。」</p><p>「𠵱家穩定」</p><p>黃宇詩否認跟男友同居，強調未有此打算：「其實都係正常拍拖，冇乜特別。」對於早前被男友前妻指控是小三，問到有否影響跟男友感情？黃宇詩無奈說：「係囉，之前嗰啲過去咗唔講咁多。𠵱家開心嘅，穩定囉。」男友是否有安慰支持？她說：「大家支持大家，多謝你哋關心，我都唔想講咁多感情嘢。」<br>採訪、攝影：黃曉程、梁繼光</p></body></html>