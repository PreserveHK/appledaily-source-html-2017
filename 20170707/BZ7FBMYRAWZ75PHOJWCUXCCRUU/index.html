<html><header><meta charset="utf-8"><title>【動畫】黃宇詩遭鬧爆化妝師陳文輝：黃霑個女又點</title></header><body><h1>【動畫】黃宇詩遭鬧爆<br>化妝師陳文輝：黃霑個女又點</h1><p>現年41歲的黃宇詩，賣bra之前，曾挾黃霑女兒之名加入無綫，而且日子不短。佢有份參演嘅劇集，好似係《再生緣》較為人熟悉，其餘時間主力做主持工作，包括頒獎禮同《都市閒情》。<br><br>在未嫁前的黃宇詩，主持了《都市閒情》8年，又做過《全線大搜查》，但唔係筍工，亦冇可能爆騷，因為一個禮拜開得一兩日工，一個月賺多幾千蚊。黃宇詩曾表示「不是沒有試過拍監製門，但冇用。」<br><br>佢假假地都係加拿大卑詩大學畢業，主修亞洲研究，副修戲劇，又是名人之後，但在那個時刻，明顯無用武之地。<br><br>而大家嗌佢都仲係「霑叔個女」、「黃霑個女」，但做黃霑個女唔一定有著數。02年黃宇詩就「成功見報」，因為被當年無綫首席化妝師陳文輝公開狂鬧。嗰陣黃宇詩做緊《全線大搜查》主持，一次佢自己落手化妝，企喺佢側邊嘅陳文輝突然嘈到拆天：「你做乜自己化妝，化到一撻撻，你睇吓自己似咩呀……我依家同你講緊嘢，你仲唔企起身！」嚇到黃宇詩即時成個彈起身。<br><br>當時鬧足五分鐘嘅輝哥意猶未盡，仲即時問黃宇詩個藝員編號，然後打畀藝員科高層投訴。當知道黃宇詩係黃霑嗰女，輝哥更嬲，加多幾錢肉緊繼續鬧：「黃霑個女又點呀！黃霑咁有修養，但係生個女咁冇家教……。」事後黃宇詩被問及此事，佢只能夠話「其實係小事」，將成件事攬晒上身。</p></body></html>