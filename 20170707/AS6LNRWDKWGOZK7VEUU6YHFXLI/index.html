<html><header><meta charset="utf-8"><title>青年置業政策 - 左丁山</title></header><body><h1>青年置業政策 - 左丁山</h1><p>呢日在中午飯局，各人話題都係集中在習近平七一講話，習近平除咗講中央底線，遵守憲法與基本法（當然係內地方式守法，不是香港人習慣之司法制度），發展是硬道理之外，還罕有咁提及「求大同，存大異」，實施以上四點過程中，要特別注意青年教育，青年問題，着力加強對青少年的「愛國主義教育」。<br>第一第二點就有大把「愛國人士」反覆演述，驚死人地唔識嘞，第三點就係老生常談啦，香港唔講經濟發展，坐喺度等坐食山崩咩，至於第四點，大家可能唔明白習大大之「求大同、存大異」係乜意思，「愛國人士」暫時當作聽唔到。至於重視青年工作咯喎，政務司司長張建宗立即宣佈一年內（點解唔係一個月內？呢位政務司司長難道係老油條？）將「青年事務委員會」（現任主席劉鳴煒）及「人力發展委員會」（現任主席羅致光）升格為「青年政策委員會」及「人力資源規劃委員會」，兩會均由張建宗親自擔任主席。由政務司長做主席就叫做「升格」，唔知係乜意思，大概係多撥資源俾呢兩個委員會啩，不過張司長已經係66歲，係阿爺阿公級人物，點瞭解今日青年呀？<br>飯局之中，金融K對青年問題最有意見，佢話睇吓政府數字就知道今日青年點解咁不滿社會。差餉物業估價署嘅最新官方數字顯示，2017年5月份私人住宅樓價指數創第七個月歷史新高，升至333.1，比1997年6月升多咗93.7%，單計最近五年，即梁振英做特首之五年，樓價升咗62.4%，換句話說，過去20年之樓價升幅，有三分之二係歸功於梁振英推高樓價。要注意，此乃官方數字，梁振英政府唔可以否認嘅，倘若樓價在20年內升93.7%，每年複式增長約3.42%，尚算平穩，但五年之內升62.4%，每年複式增長就係10.18%，就非普通人嘅人工升幅可以追得上，青年人之置業希望愈趨渺茫，有乜辦法唔生怨憤？金融K人在江湖，對財仔數目急速增加，年青人被金管局逼到向財仔借首期呢啲事情，知之甚詳，深知青年人置業之苦況，樓價一方面急升，另方面CY政府下令金管局收緊按揭信貸，青年人如不靠父母交五至六成首期，根本無法買樓，橫掂儲蓄都冇用，不如去多幾次日本啦，唔通去恩平浸溫泉咩。金融K咁講法，不如叫張建宗撤銷辣招，放寬按揭至8成，對象以40歲以下首次置業人士為限，呢樣先至會係針對性之青年政策，包保青年人高興，有咗置業能力，掛住供樓，就會怕失業，唔敢上街搞警察啦，老張明白未？</p></body></html>