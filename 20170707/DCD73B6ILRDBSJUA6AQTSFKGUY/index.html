<html><header><meta charset="utf-8"><title>【馮仁昭四圍超】林海峰自薦俾秋生狂插</title></header><body><h1>【馮仁昭四圍超】<br>林海峰自薦俾秋生狂插</h1><p>黃秋生同林海峰主演嘅舞台劇《搞大電影》，將於9月1日喺灣仔演藝學院公演，此劇係由美國著名劇作家David Mamet喺88年首演作品，道盡荷李活影壇花花世界背後嘅冷酷無情，當年百老匯首演過280場。<br>秋生同林海峰日前一齊接受訪問，林海峰自爆呢次佢向秋生自薦：「我開出條件好優厚，就係我好得閒，又好平。」<br>秋生同林海峰唔係大纜扯唔埋，佢哋喺97年合作過電影《誤人子弟》，林海峰笑言：「好多人問我哋，之前同𠵱家有乜分別，其實我哋都係咁上下，可能問徐子淇會好啲。」秋生就欷歔咁話：「我差好遠，好似第二個人咁，唔係好認得自己。」</p><p>有唔少觸動位</p><p>講到呢次舞台劇個角色，林海峰話：「就係乜乜撞棍遇着懷才不遇，其實從事創作、藝術工作會多啲呢啲說法，經秋生向我講解劇本，有幾個位觸動到我，令我諗番後生時候畫面，不斷回帶。雖然表面上都係幾荒謬嘅劇本，但裏面有好多乜乜撞棍遇着懷才不遇之間發生嘅感情瓜葛。」林海峰預告劇中俾秋生由頭插到尾，佢會還擊：「我會打佢，夠唔夠juicy﹖打到佢趴喺地，不過呢個都考起，因為佢學功夫。」秋生話：「我係打不還手，罵不還口。」<br>撰文：馮仁昭</p></body></html>