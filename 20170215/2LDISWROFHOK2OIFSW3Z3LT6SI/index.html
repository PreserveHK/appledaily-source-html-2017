<html><header><meta charset="utf-8"><title>【馮仁昭四圍超】發哥食盆菜　傾《寒戰3》</title></header><body><h1>【馮仁昭四圍超】<br>發哥食盆菜　傾《寒戰3》</h1><p>周潤發、郭富城、梁家輝等主演，梁樂民同陸劍青導演嘅《寒戰2》因為名利雙收，安樂電影公司計劃年底開拍第三集。主角除咗第二集演員外，聽聞做保安局局長嘅劉德華會回歸，但𠵱家華仔傷咗，未知會唔會入到劇組，到時都要睇吓佢傷勢可唔可以演出到，咁我哋梗係希望華仔回歸喇！另外，張國柱背後嘅大boss會喺第三集出現，咁係邊個呢？據說演呢位幕後大boss嘅都係巨星，之前都拍過安樂公司電影。<br>前晚為咗激勵士氣，安樂老闆江志強搞咗個《寒戰2》團拜，拉隊去咗元朗屏山食盆菜，呢間盆菜店聽聞係發哥至愛，佢生日都係請朋友喺呢度食飯慶祝，所以發哥同發嫂、郭富城經理人小美、《寒》片兩位導演同一班幕後人員都有份，現場江老闆仲大派利是，祝大家大吉大利。</p><p>發嫂睇劇本</p><p>本報致電發嫂問發哥係咪會接拍《寒戰3》？佢話：「江老闆有講過下，但最終都要先睇劇本，如果劇本好，時間又啱，相信合作機會好大。」發嫂仲透露前晚大家難得敍舊好好傾。而城城同梁家輝就因為喺內地拍緊戲，所以去唔到呢餐飯局，鐵三角未能聚首一堂係有啲可惜。<br>撰文：馮仁昭</p></body></html>