<html><header><meta charset="utf-8"><title>【把妹失敗語錄】林作鍾意做兵渾水：追女年使十萬</title></header><body><h1>【把妹失敗語錄】林作鍾意做兵<br>渾水：追女年使十萬</h1><p>大狀林作、財演渾水，兩個後生仔；兩個都係唔梳頭；偏偏一個身邊美女如雲，一個日日為追女頭痕。<br><br>雖然呢兩位男士都未過三十，但喺感情路上，亦都曾經滄海。「我上年追女經費十萬。」渾水假假地都係財演，又假假地都係個執董，但佢感情世界空白一片，係圈內人所共知嘅事實。當然，十萬蚊一年，一個月一萬蚊都冇，你話天價又唔係，但最大問題係，「追女經費十萬…但都追唔到」。<br><br>佢話，過去一年呢十萬蚊，用來追幾個女仔，「我請女仔食飯，多數食貴嘢，我追名牌鍾意食米芝蓮星級餐廳。」不過，幾多粒星都冇意思，因為最後只有一次成功，而且拍拖時間係以星期計。簡單來講，十萬蚊，就係變成當兵經費，或者更準確來講，係水魚經費。<br><br>講到做兵，「我鍾意做兵」呢句說話，由林作把口講，相信會令男士們不滿，佢解釋，因為做兵冇壓力，概念上類似「原來沒有，從來都沒有」。語出驚人嘅林作，更加話如果心儀嘅女生有男朋友就更加好，「可以畀個女仔一個對比，（當佢覺得）出面嗰個好似好啲，咁我咪有橋啦，追佢時間仲快過佢冇男朋友。」<br><br>用財經術語講，追到女仔即係「私有化」，而「私有化」只係第一步，更重要嘅係「維穩」，即係維繫感情穩定。林作喺呢方面，都有佢嘅辦法，「有時Cut咗線講完電話之後，我會兩分鐘後打返畀佢同佢講，『兩分鐘對我來講，等如兩個鐘』……永遠都將對方讚到天上有地下無，『你今日係我見過呢幾年嚟，最靚嘅一日。』」<br><br>各位男士昨日豪洗「維穩費」嘅時候，喺度都要真心奉勸各位，搞搞個頭先！</p></body></html>