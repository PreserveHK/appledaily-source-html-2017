<html><header><meta charset="utf-8"><title>Money Walker：「日圓先生」輕輕改口 - El.</title></header><body><h1>Money Walker：<br>「日圓先生」輕輕改口 - El.</h1><p>「日圓先生」榊原英資呢個名字，近年經常出現喺各大財經報道，呢位多次喺圓滙下跌期間，反其道預言圓滙將會回勇嘅日本前財務省官員，睇法雖未有轉軚，但近日已略為改口。<br>去年11月美國大選後，榊原曾預計今年5月或之前，日圓會升抵1美元兌90日圓水平，亦意味衝破8算大關，要8.6港元先兌到100日圓，較現時嘅6.8港元貴逾兩成半。不過近日榊原已轉睇美元兌日圓今年底見1兌100，亦即每百日圓兌7.6港元，較3個月前預測溫和。<br>外圍市場情緒喺侵侵當選後變得更難觸摸，要對外圍股滙債作中期預測，亦已較過去幾年量寬時代困難，預測滙率幾時到價係藝高人膽大之舉。筆者同榊原一樣，睇日圓大跌浪完結，但就唔敢押注幾時可以突破到100關，因為一切須視乎trumpflation呢個投資主題幾時玩完。<br><br>美國通脹預期最近3個月受trumpflation刺激，而通脹預期又會直接左右美債息水平同美國加息預期。侵侵剛剛事先張揚話就快有稅改方案，所以trumpflation主題應該尚未炒作完畢。有通脹預期支持，十年期美債息自然唔弱得去邊，近日十年期美債息2.3厘左右水平明顯見有支持，美債息唔轉弱，意味日圓兌美元短期內突破性轉強機會不大。<br>日圓短期內大升並觸及榊原1美元兌90日圓目標價嘅可能性極低，但技術走勢顯示，日圓兌港元上半年升抵7算唔出奇。筆者估未來兩個月，圓滙上升空間大過下跌空間，每百日圓兌港元料介乎6.7至7.1港元，升幅如無意外應在半成之內。<br><br>El.<br> http://fb.com/moneywalkerhk <br>本欄逢周三刊出</p></body></html>