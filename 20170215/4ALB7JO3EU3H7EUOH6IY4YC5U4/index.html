<html><header><meta charset="utf-8"><title>旅發局主席 - 左丁山</title></header><body><h1>旅發局主席 - 左丁山</h1><p>新年有不少公司、機構、大學搞傳媒茶聚，飯局，春茗，老總級及前線記者、採主等參加得最多，參加呢啲聚會，志不在吃，最緊要攞料，睇吓有無新聞好做，但即管如此，參加者對食物仍然係有最低要求嘅，好似記者小G咁，就最喜歡到香港會，如有撞期，佢必定揀去香港會嘅茶聚、飯聚，最唔like邊間呢？佢話係「銀行家會」Bankers Club中菜廳，每年去兩三次，佢次次無好感，向左丁山取笑：「乜啲賓架唔識食嘢嘅！」<br>今年呢啲聚會製造新聞篇幅最多嘅，就係旅發局，主席林建岳，總幹事劉鎮漢及大公關梁美寶三人合作無間，你唱我和，回顧2016，前瞻2017，有意無意間透露若干「未落實」大計，例如爭取舉辦全球電子競技大賽香港站賽事，及「舊城中環」等等，好有新意，於是次日連一啲報紙頭版都搶埋，各報紛紛報導，旅發局大收宣傳之效，又唔駛俾廣告費，你話林建岳佢地幾醒目呢。試比較吓，貿發局亦有傳媒春茗，但次日全港報紙冇乜報導，左丁山只見星島日報八卦消息版有引述貿發局主席羅康瑞（兼林鄭月娥競選辦公室資深顧問）所言，食薯片比較冇益，不如飲奶粉。至於貿發局大計，報導欠奉，若論「飯局春茗」之回報率，旅發局贏貿發局幾十條街。<br>唔係擦鞋，左丁山參加旅發局新年飯局十幾年，由羅旭瑞至周梁淑怡至田北俊至林建岳四位主席，總係覺得岳少最賣力投入，搞旅發局活動似足睇住自己公司嘅主力生意，出力出創意之餘，還自掏腰包（因為好多時旅發局呢個公營機構唔可以請客超出預算）送埋私家紅酒白酒，利用自己之娛樂界網絡，向港台韓日娛樂界明星打心口，請佢地來港拍旅遊短片，免費為香港宣傳。過往田少都好落力出紅酒請客，但田少並非娛樂界人物，同啲人氣歌星明星冇咁熟，在海外宣傳方面，岳少係佔着數多啲嘅。香港一個小小城市，每年遊客（2016）約有5665萬，多過日本兩倍幾，扣除內地客4278萬，國際遊客有1388萬，而日本一個國家在2016年只係2千萬以上，目標係在2020年超過4千萬（包括中國遊客），相形之下，香港旅遊業實在興旺。林建岳已做咗四年主席，任期餘下兩年，2018年由邊一位接班，幾考驗下一任特首，因為香港旅發局幾難搵地產商、廠家、學者、律師、會計師等人擔任，偏偏岳少生意橫跨地產廠商，娛樂飲食各界，呢個旅發局主席係與佢本人工作經驗及性格簡直係perfect fit！</p></body></html>