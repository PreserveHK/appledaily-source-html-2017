<html><header><meta charset="utf-8"><title>收市閒情：情人節搵譚仔阿姐 - 千頌C</title></header><body><h1>收市閒情：<br>情人節搵譚仔阿姐 - 千頌C</h1><p>情人節，又係我阿James出動嘅日子。「James，點呀你有冇着落呀。」Stanley問得咁有自信，明顯佢有拖拍啦。「冇呀，你呢，book咗枱未？」「邊使Book㗎，是但食啦。」<br>Stanley一向言出必行，佢話是但，真係可以好是但，咁我就提議，「不如食翠華（1314），一三一四好意頭。上網睇佢仲有個情人節餐，138蚊！抵呀！」我哋係金融佬，吓吓都number行先，點知俾人當頭捧喝：「食食食，食懵你呀。138蚊係per head呀，兩個人埋單近300食翠華，係咪short咗！講一生一世？你唔記得咗隻1314之前仲想賣盤咩？最慘係咩呀，賣唔出之後跌到瞓喺度呀！走投無路之後，個太子爺行出來同你講，『香港是我家』，肉酸到……股票已經俾佢鋸，情人節仲畀佢鋸？咪搞我。」<br><br>「咁食Ikea囉，168蚊兩位情人節set，喺正東九龍核心地段，盡享北歐風味，食飽後仲有大量梳化休息，抵到爛！」「阿哥，你見唔見，限售100個set；最重要係，毒果報咗啦，邊有可能食到呀？」「大哥，你呢樣又唔得，嗰樣又唔得，煩過女人呀，食譚仔算啦！」估唔到我一句晦氣話，佢又buy喎，「係喎！冇理由譚仔呢間絕對有potential上市嘅餐廳，冇得食情人節餐嘅！」<br>說時遲，那時快，Stanley竟然拎起電話，開埋speaker。「係咪譚仔呀？想問有冇情人節套餐呀？」Stanley誠懇地問。「你可以叫個套餐，都係二人小食。」「會唔會加價呀？」「唔會呀，同平時一樣價錢。」「我想同女朋友來，有冇咩推介？」「食唔食得辣呀？」估你唔到係，阿姐真心獻計，「食啲茄湯呀，酸酸地甜甜地，情人節梗係sweet sweet。再唔係叫啲皮蛋啦！」聽到皮蛋呢兩個字，連Stanley都忍唔住問「皮蛋又關事？」「皮蛋整好之後，好似朵花咁架嘛！」<br>最後，Stanley俾譚仔個套餐、朵花同埋個咁過癮嘅阿姐吸引咗，決定同女朋友去譚仔慶祝。而我唔知，佢嘅決定會唔會令佢分手收場。<br><br>千頌C<br> http://www.fb.com/winbigwok <br>本欄逢周三刊出</p></body></html>