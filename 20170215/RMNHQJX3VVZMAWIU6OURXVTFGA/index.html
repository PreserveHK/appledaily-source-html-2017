<html><header><meta charset="utf-8"><title>【真瘦身男女】肥妹李嘉欣從2分變6分　肥仔兵Bryan跑渣馬</title></header><body><h1>【真瘦身男女】肥妹李嘉欣從2分變6分　肥仔兵Bryan跑渣馬</h1><p>「我真沒想過有拖拍！」Katrina說。<br>「我都有拖拍嘅，不過一直都唔開心，簡單講即是做兵。」Bryan也說。</p><p>Your Face，Your Fate，去年我們訪問過花三年時間，用運動由210磅減到130磅的李嘉欣（Katrina），講她的慳家減肥經歷。為了堅定志向，諗住「大鑼大鼓就冇得縮沙」，她成立了一個減肥專頁，聚集同道人交換情報互相扶持，識了由289磅減到現在230磅（最好成績220磅）的男朋友陸佑銓（Bryan），兩人齊齊練跑，由「死都唔做運動」，變成現在的馬拉松情侶。<br><br>「重口味」、「我唔食肥膩嘢」、「我行路快過你跑步」Katrina早聽慣聽熟，心直口快唔講邊有得笑嘛，大家哄笑吓就過，「我一直都在低谷裏生活覺得沒人會喜歡自己，所以聽到這些說話時，我都覺得是理所當然的。」三年前健康問題，痛定思痛立地減肥。Bryan：「我由細到大都肥，最肥的時候已經去到接近300磅（289磅），完全不懂去打扮，和尚頭啦剃到好短，T shirt有咁鬆着咁鬆。因為肥的時候好怕熱。」身高183厘米，都識到女朋友，不過，「以前的心理狀態是，是我做錯甚麼嗎？讓女友發脾氣，但現在回想，那時根本沒互相尊重過。」<br><br>自我放逐多年，與Bryan初次見面時Katrina大約160磅，但仍穿鬆身舊衞衣同運動衫，護膚、化妝零概念，連她自己都說個look仍屬「災難級」，「諗住化妝即是BB cream，CC cream抹上面捽兩捽，點都好啲。點知佢一見我就叫我『抹咗佢啦』。」對眼反到上頭頂。Bryan㩒住佢個頭笑：「其實你看過她FB，第一次見面我真感受到她盡力了，咁我想識你個人唔係識你個樣嘛，都OK的。」他們在網上聊天兩個月，Bryan請健身教練，篤到實做器械；慳錢Katrina就靠意志力，日日運動，計營養計卡路里，一直在專頁上貼出不同的營養資訊，專心致志，那團火，Bryan看在眼裏，「佢真係好犀利。佢真係由一個波，減到變番個人喎！這麼艱難的減肥她都靠意志力做到了，未來還有甚麼她做不到的？」Bryan的表情像要拜見Katrina師太一樣。「那時她在FB寫了一句：『自己身體自己救』，同我理念一樣。」共同話題，共同的艱苦經歷，兩個人無話不談，終成情侶。去年「覺得跑步好寂寞」的Bryan還跟着Katrina練跑，並愛上那種挑戰自己的感覺，今年第一次參加渣打馬拉松十公里賽事，原來曾經冇諗過跑得郁的自己，可以在公路上同大堆人一齊走，「俾佢影響，變咗好多嘢，我都開始想試試。」<br><br>「可能好多人覺得我只得兩分，但他告訴我我值得更高分。就算我做完都係得五、六分，我都係比以前進步咗。」她在對方眼中得到肯定，看到更多可能性，而Bryan：「由網上到現實相處，我都好舒服，唔使再小心翼翼講嘢。我知她不會生氣。多做一些我覺得有價值的事情，發現原來情況會差好遠。」<br><br>記者：陳慧敏<br>攝影：潘志恆、許先煜<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>