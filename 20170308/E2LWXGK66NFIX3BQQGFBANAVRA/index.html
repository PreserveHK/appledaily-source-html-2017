<html><header><meta charset="utf-8"><title>【拍拖壞咗腦】激嬲女友版主：影相冇數一二三都嬲</title></header><body><h1>【拍拖壞咗腦】激嬲女友版主：影相冇數一二三都嬲</h1><p>女友：「唔好嬲啦！唔好嬲啦！喂呀，到我嬲喇！」男友嬲女友最後反被女友嬲番轉頭的情況，相信不少拍拖的男生對此情景都毫不陌生。「十萬個激嬲女友的理由」fb專頁成立了三個月，已經有三萬粉絲，內容帖子全都以一句形式「男友ＸＸＸＸ，然後女友嬲咗我」發佈，道盡無數男朋友心聲。</p><p>女友揭發開專頁 管埋一份
</p><p>記者邀約版主訪問，一直會以為是一班男朋友苦主，豈料原來是一對情侶。與女友Carrie（化名）相識於大專時期，拍拖四年的男生的John（化名），因為有感女朋友嬲男朋友的理由千奇百趣，就萌生了開專頁的念頭：「上討論區曾經見到有巴打討論女朋友如何發男朋友脾氣的帖子，發現很多人有共鳴，而我自己又有很多貨，哈哈。例如剛才提到女友嬲番轉頭反客為主的招數，原來都很多女朋友用這招。」悄悄地開了專頁一段時間，結果還是被發現，女友：「發現他經常躲在一旁用電話，後來他坦白告訴我開了專頁，原來他在出帖。（那你知道之後有沒有嬲？）冇呀！」John插嘴：「冇？係呀！冇呀冇呀。」Carrie得知後當然驚訝，還立刻去專頁看有甚麼關她事……唔睇由自可，一睇真係火都嚟。Carrie說有些帖一看便知是指她：「擺明含沙射影我，例如他說我唱歌不好聽。」John立即澄清：「不是不好聽，我出帖說她唱歌不是特別好聽和難聽，她就理解成我話她唱歌難聽，到現在都會秋後算賬我。」在旁的Carrie笑了笑，可憐John露出一臉無奈的樣子。<br><br>平時由Carrie過濾投稿，John則出帖，情侶檔管理專頁三個月，原先打算搞吓笑，豈料投稿越來越多，每天平均收到十至廿個投稿，目前數目已經有九百個，見盡各式各樣的嬲爆理由，但John就說反而未必是好事，「以受害者投稿的數目很多，女生投稿比較少。不少男人拍拖時不明白女生想法就會被定義為蠢，但大部份投稿我都想不通為何女生會嬲，這是一個離譜的邏輯 。」John數最難忘的場景，不得不數「影相冇數一二三，女友嬲咗我」，皆因Carrie都同樣試過因此而嬲。以下是二人真實對話：<br>John：我到而家都唔明白冇數一二三有乜問題。<br>Carrie：我都唔知道你幾時影，都未準備好。<br>John：我冇見過專業攝影師數一二三。<br>Carrie：但你唔係專業。<br>John：但人哋係模特兒。<br>Carrie：你慳啲啦！<br><br>明白晒，記者聞見火藥味濃，於是急急轉話題。<br></p><p>情人節投稿高峯 有男友被迫投稿晒恩愛
</p><p>說到收到投稿高峯期，二人就說非情人節莫屬。John：「男朋友沒準時十二點跟我講情人節快樂，情人節驚喜被識穿或不驚喜等等。我都不知道是否耍花槍，甚至有女友逼男友投稿來晒恩愛。」John更試過收到讀者指有女友發現很久沒有嬲他而被嬲，Carrie笑說：「真的獲益良多。原來很多女生比我嬲得更離譜，比我更差，都是好事來的。」不過無數經典語錄當道，怕不怕被人說針對女生？John解釋純粹覺得是男和女思維模式不同，「外國9gag都會有類似的笑片，證明不是針對香港女生。因為女生一拍拖比起男生就感性點，左腦好像運作不了，是男女之別而已。」<br><br>雖然句句都是暗嘲，不過他們就說專頁純粹搞笑，「原先想讓男朋友有共鳴，讓他們知道自己不是孤單。希望到女生自己發脾氣時思考，是否真的需要發脾氣呢 ？讓大家拿到共鳴輕鬆一下，引以為戒。」有沒有哄女友方法推介？John說很難答：「搞吓無聊gag，share啲網上可愛片呀，例如小朋友片，說到底其實都係等佢下火，理智番啲就得。」記者之後收到他inbox，說最後這句別出街。祝君好運。<br><br>記者：鍾藹寧<br>攝影：許先煜<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily <br></p></body></html>