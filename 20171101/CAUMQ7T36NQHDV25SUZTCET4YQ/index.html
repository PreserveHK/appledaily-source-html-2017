<html><header><meta charset="utf-8"><title>將軍澳與中環 - 左丁山</title></header><body><h1>將軍澳與中環 - 左丁山</h1><p>在馬場見到地產代理行高層，佢喜上眉梢，並非因為隻馬贏咗，而係手機不斷收到資訊，佢啲手下捷報頻傳，在一手樓盤奪取「重大的勝利」，為地產發展商盡快達至銷售目標，第一時間去庫存，為人民爭取到安居之所！<br>簡單用香港話講一句，佢啲手下搵到大量客仔買樓，為新樓盤一Q清袋，佣金收入豐厚，梗係高興到極。香港如此多新樓買家，全不理會金管局發出之加息警告或甚麼辣招，都唔知邊個先至係大儍，係買樓嘅市民儍吖，還是陳茂波陳德霖兩位儍呢？<br>唔理得咁多嘞，代理高層話：「左丁山，唔同你講馬，不如考吓你。將軍澳樓盤晉海有好靚海景，附近有青山翠綠，住喺嗰度，人都會輕鬆啲，樓花呎價約一萬五千多啲；另一樓盤My Central，位於港島中心地段；樓下係濕貨街市，只有極高層可以有啲維港景，每呎樓價三萬五。兩個樓盤同樣暢銷，加價加推一樣去貨快速。點解兩者之間，呎價相差兩萬呀，同是9百呎單位就相差一千八百萬元噃？」<br>左丁山立即答：「好易答啫，Location，Location，and Location，投資地產最緊要講地區位置，將軍澳靚樓樓價點會及得上中環。嗱，假設一位買家買咗晉海，在IFC返工，朝早要八點零就出門，如買咗My Central，朝早八時十五分先至起身梳洗，仍可以在九點前回到IFC返工。時間就是金錢呀！」<br>地產代理讚左丁山叻仔，有資格做地產經紀咁話。其實佢講呢兩個樓盤，就係一個活生生例子證明：時間就是金錢，相差一小時嘅方便（convenience），價值可高達兩萬元（每呎計算）。如果你有二千萬元，你願意用呎價三萬五買一層511呎嘅中環新樓吖，還是買將軍澳一層千三呎住宅呢？從另一個角度睇，有咁多人願意買中環樓盤，亦顯示目前香港有太多投資性資金，不願閒置在銀行收取零息，索性以高價買入市區中心樓盤，作出租用途，例子係：據報導，蒙民偉第二任太太買咗兩個My Central單位，蒙太大把樓住啦，仍然要買，不排除係作收租用途。出租據講可以租到每呎100元，有三厘以上回報，證明強勁租樓需求係樓價高之基礎！</p></body></html>