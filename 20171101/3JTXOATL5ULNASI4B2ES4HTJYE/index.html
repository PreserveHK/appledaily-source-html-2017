<html><header><meta charset="utf-8"><title>【科健籽】睇結衣BB正面抽擊　乒乓熱潮返嚟嘞！</title></header><body><h1>【科健籽】睇結衣BB正面抽擊　乒乓熱潮返嚟嘞！</h1><p>【科健籽：運動人生】<br>要數以打乒乓波為主題的電影，記憶中是2002年7月在日本上映的《乒乓》，由窪塚洋介主演，還有「潮人」ARATA，香港的李璨琛也有份參演。事隔15年，11月9日香港又有乒乓波題材的電影上映，今次主角是人見人愛的新垣結衣和瑛太，這有否掀起你童年時打乒乓波的回憶？</p><p>可能因為打乒乓波只需要一張枱、兩塊板、一個波，而且舊式屋邨公園總有乒乓波枱，所以童年時你接觸籃球、足球前，大概已經打過乒乓球。以前自學打石枱，現在呢？在大量興趣班當中，乒乓球也算是熱門，有正規波枱、優質波板之外，還有專業教練，而且隨時是前港隊好手，例如香港前「乒乓孖寶」之一的高禮澤，「𠵱家的確好少小朋友會在『街場』打乒乓波，有興趣嘅，都會嚟呢類訓練班打，唔會打壞手勢，而且我哋都更容易發掘到有潛質嘅小朋友。」應該說現在的小朋友很幸福，還是當年我們「柴娃娃」打街場更開心？</p><p>放學打兩鋪　猜枱滴滴仔</p><p>先講舊時，如果你現在30、40或者50歲，又如果你學校或屋企附近有乒乓波枱，你放學又唔願返屋企成日會去打兩鋪先，那我們應該有共同回憶。「滴滴仔、猜枱、滴死、新舊例、留波留板、離枱三呎」這些術語，可能你都聽過。未聽過的，現在講少少，當中「猜枱」就因為乒乓波枱不多，如果你到達時已經被別人「霸枱」（佔用），你可以挑機，打贏就可以擁有那張枱的優先使用權，其實這個很武俠，乒乓波的恩怨情仇，就在乒乓波枱上解決！「留波留板」是猜枱的附屬動作，即是賭魔大你三百萬，賭神拎張瑞士銀行本票出來一樣，猜枱之餘，輸家更要留低乒乓波或乒乓球板，玩好大；再來「離枱三呎」就是怕旁觀者影響球賽，請離開球枱三呎；最後「滴滴仔」即是初學者滴一下打一下；「滴死」即是乒乓波踩界Ace球；「打新舊例」我聽得多，但亦不太明白，好像是有些球例的不同，現在已無從稽考。<br>前港隊球員高禮澤，得過2004年雅典奧運會男雙銀牌、2006年多哈亞運會男雙金牌、2009年東亞運動會混雙冠軍，現在已經退役，成為乒乓球學園教練，雖然高教練2000年才來港，但也見證了潮流轉變，「當年我剛來港時，港隊內只得一個球員打全職，現在港隊男、女球員總共約20人。」所以香港的乒乓球熱潮其實一直熾熱，「尤其近年，香港乒乓球運動嘅發展係我來港之後最好嘅，好似黃鎮廷、杜凱琹都已經係世界排名前十嘅球手。而且𠵱家乒乓球有好多訓練班，仲有乒乓球總會都會幫手推，由五歲開始訓練，有潛質嘅一直至入港隊都有一個梯隊，好多機會畀有潛質嘅小朋友受正規訓練，甚至為成為全職運動員鋪路。」<br></p><p>「可能因為香港空間有限，打乒乓波用嘅地方唔多，好似呢度咁，一間大房都可以放四、五張波枱，所以喺香港要打乒乓波好似比其他運動更容易，自然多人打。」電影中新垣結衣三歲受訓，高教練說如果有興趣，五歲左右來參加訓練會比較好，「其實打乒乓波可以磨練到一個人嘅意志、反應同思維，因為唔同對手要諗唔同戰術，專注力亦都好緊要，有家長話小朋友嚟打乒乓波之後，讀書時專注力好咗。」　</p><p>「比賽贏波最開心」</p><p>由我講好像不公平，都係訪問學員，這裏有兩個乒乓姊妹，11歲的姐姐方心愉說：「打乒乓波最開心，因為識到好多朋友。」而且打得叻所以有成功感？「其實係兩年前爸爸問我有冇興趣，我又想試吓就開始打，之後爸爸見我打得幾好，就畀我繼續打。」八歲的妹妹方心愛就明顯跟姐姐一齊玩啦？「最鍾意計分。」妹妹話，姐姐說：「即係鍾意比賽。贏咗就係最開心嘅時候。」妹妹補充：「最唔開心係比賽輸咗，姐姐都係，佢上次比賽輸咗喊。」香港傳統，「球」學求分數，不過如果你有做運動，你應該明白贏了比賽時的喜悅，很正常。問到有甚麼目標，另一個小球員11歲的許宸溢被教練點名打得好，很努力訓練，「周末會同朋友仔去打乒乓波，不過都會打吓籃球嘅，目標係……想入港隊，做全職運動員。」方姐姐呢？「都希望可以做到職業球員，或者開球會做到教練。」即是想學高教練？妹妹呢？竟然答：「我想做醫生！」好好，好生性。<br>其實只要有結衣BB，已經可以吸到大量fans，而且這套《乒乓情人夢》（原名《MIX！》）更是講兩個失敗者在人生低潮遇上，重新努力練習，雖然最後未知成不成功，但都努力過，出過身汗，熱血加愛情，這類劇情應該無得輸。再簡單講講故事，結衣BB演出的富田多滿子，自三歲已開始受訓，阿媽催谷日練夜練谷出反效果，最後放棄乒乓球。長大後乒乓球手男友出軌斷正，結衣回鄉療傷重拾乒乓球，遇上失意前拳手瑛太，加上看到前男友和小三打混雙越看越嬲，決定自組混雙組合打低仇人。就是這樣的劇情，宣傳還落足力，最深刻是找來經典乒乓球漫畫《去吧！稻中乒團》作者古谷實畫了一張海報，主角新垣結衣、瑛太換成前野和井澤，超正！而上月尾在日本上映時，亦得到每星期票房冠軍。<br>最後，和高教練談到這套電影，他說當然捧場，因為有這類電影應該可以令更多人對乒乓球運動有興趣，是好事。而說到混合雙打，曾得過金牌的他亦說：「如果拍檔係情侶應該有一定幫助，因為默契一定好好多，兩個互相了解對方性格，知道對方幾時會比較急，幾時會比較穩定，對比賽時配合有好大幫助。不過香港暫時未有情侶檔，如果有一定要撮合佢哋打混雙啦！」</p><p>採訪：陳孝義<br>攝影：鄧鴻欣<br>編輯：陳慧玲<br>場地提供：旋風乒乓球學院</p></body></html>