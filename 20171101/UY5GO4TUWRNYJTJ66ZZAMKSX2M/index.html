<html><header><meta charset="utf-8"><title>財女手筆：秋風起！雷蛇肥 - Melody</title></header><body><h1>財女手筆：秋風起！雷蛇肥 - Melody</h1><p>騰訊（700）個仔仔閱文（772）今日網上都招完股，熱烈程度簡直要睇大家手頭仲有幾多彈藥。其實，仲有彈藥大家可以抽埋星期三（1日）開始招股嘅電競設備商雷蛇（Razer，1337）！<br>無寶不落嘅誠哥李嘉誠，有份投資Razer，連紅顏知己周凱旋揸fit嘅維港投資都玩埋一份。再者，Razer招股價比閱文親民好多，招股價介乎2.93元至4元，每手1,000股計，入場費都只係大約4,040元，比閱文平足一半，而且閱文凍結咗唔少資金，大家眼大大，睇唔到Razer，相信Razer招股熱爆程度應該無咁勁，分到股數更可觀。<br>上隻誠哥有參股嘅眾安（6060），由上市定價59.7元到97.8元，升幅達64%，認真和味，雖然現價只係80樓下，不過各大散戶好放心。<br>可惜誠哥私人投資唔係次次都Ok，李嘉誠曾公開稱讚過嘅美國人造蛋黃醬Just Mayo，仲做埋代言人咁親自示範點炒蛋，點知個投資最後真係「炒蛋」，間蛋黃醬公司造假數，連維港投資代表最後都離開董事局，所以呢，Razer都係蝕住上市，今年上半年就蝕住74.9萬美元，仲預告未來兩年仍會持續虧損，大家要買都要睇長遠啲好。<br><br>Melody</p></body></html>