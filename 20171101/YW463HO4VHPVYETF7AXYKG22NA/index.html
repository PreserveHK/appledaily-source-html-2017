<html><header><meta charset="utf-8"><title>智取大市：我們要多謝恒生 - 晉佳</title></header><body><h1>智取大市：我們要多謝恒生 - 晉佳</h1><p>一隻閱文（772），火熱起上嚟可以有成40萬人認購，以18歲或以上超過600萬嘅香港人口計，大約每15個成年人就有1個抽閱文，凍資成5,200億。<br>最出奇嘅係，身邊有唔少細佬妹同事平時唔炒股，一拎就坐底十幾萬蚊出嚟，透過恒生提供嘅「一口價」，借夠一球抽閱文。喺港股市場內，佢哋平均冇機會贏錢，就連拎幾千蚊出嚟博都費事，但只要出現連自己都十拿九穩有得贏嘅局，原來多多錢都敢拎出嚟博，甚至要借一世人都未必儲到嘅一筆錢，都狗衝埋佢。<br>小弟平時對抽新股興趣一般，今次都由冇得抽新股嘅IB，搬番少少錢去恒生「一口價」抽孖展，奈何恐怖到堂堂大銀行恒生，上星期五「一口價」孖展都爆埋。事後諗深一層，恒生做嘅係普羅大眾生意，一次「一口價」，就為一班連耀才、致富證券戶口都懶得開嘅用戶，打開進入股市之門，所以「孖展爆得快，其實冇乜壞」。<br>呢40萬人今次相信能夠贏到蠅頭小利，正因為絕大部份嘅百萬孖展客平時冇乜留意股票，於是抽一抽新股賺過一次，亦會提高佢哋對股市嘅興趣。一隻閱文，能夠刺激咁多潛在新手入場，一班戰友自然笑逐開顏：「嚟緊又有魚吃咯！」仲要留低句：「多謝恒生！」<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>