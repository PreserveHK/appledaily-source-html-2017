<html><header><meta charset="utf-8"><title>喪女痛心　發哥裝平靜安慰發嫂感恩：上天畀個好老公我</title></header><body><h1>喪女痛心　發哥裝平靜安慰<br>發嫂感恩：上天畀個好老公我</h1><p>【我老公係發哥連載系列 之2　歐遊散心】周潤發太太陳薈蓮（發嫂）最近接受本報連載專訪，頭炮首談用了7年時間始撫平喪女之痛，今回發嫂說到夫妻經歷了那件事後，加深體會到老公體貼入微，當時為免發嫂有壓力，就帶她去歐洲旅行個多月。至今兩人膝下猶虛，發嫂解釋並非有陰影。<br>經歷了不幸事件後，發嫂感受到丈夫的疼錫：「我係好感恩，上天畀到一個咁好嘅老公我，其實嗰件事後，我要7年時間去平復，你估我老公時間會畀我短咩？不過佢係一個乜都放喺心嘅人，當時仲要強裝平靜去安慰我，嗰刻好多記者喺我哋屋企，同埋去到邊度個個人都會問，發哥就即刻帶我走，冇坐月就即刻帶我離開香港。」</p><p>發媽沒施壓</p><p>發哥放下工作陪老婆去歐洲散心個多月，發嫂說：「度假返嚟，呢個唔可以去erase咗佢，加埋我又整咗個BB房，返嚟日日睇到都有眼淚，因為真係好渴望有呢個女。」<br>問到多年來都沒再生小孩，是否有陰影？發嫂淡然說：「周潤發嗰刻忙到咁緊要，忙到一部接一部接落去，諗都冇機會去諗，講係一個陰影，冇㗎。」<br>雖然無子嗣，但發哥和發媽從沒給壓力，發嫂忍着淚水說：「好感謝喺個過程，好多人好愛錫我，但係個經歷呢，我唔知點解嗰刻我冇喊，好……」她已說不下去。稍為平復後續說：「早排去到一間診所，有個姑娘，佢問我『你個女點呀？』」發嫂苦笑，用紙巾抹眼角說：「我話我個女死咗喇！」能如此坦然面對，證明真的放下了。發嫂表示因為是現實：「過去就過去啦！冇所謂，我畀唔到呢個我應該有嘅女，但我可以散出去畀第二啲人。」</p><p>將愛分給人</p><p>問有否考慮收養？發嫂說：「唔需要收養，我有呢個愛，我可以畀好多人，總言之有呢個心，就得㗎喇。」之前發哥夫婦曾與一位年約16歲的男孩出街，被認定是兩人的養子，發嫂澄清：「我個妹嘅仔嚟㗎。」<br>採訪：陳月媚、倩宜<br>協力：林德雄<br>髮型：Byron Ho、Louis<br>化妝：Fiona To<br>場地提供：香港嘉里酒店</p></body></html>