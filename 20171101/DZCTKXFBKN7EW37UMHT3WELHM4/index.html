<html><header><meta charset="utf-8"><title>收市閒情：鄭經理都難救渣打 - 千頌C</title></header><body><h1>收市閒情：鄭經理都難救渣打 - 千頌C</h1><p>銀行，貴為「百業之母」，要搵食，要找數，要錢搵錢，喺得你度開戶，真係講個信字。你又點估到，渣打（2888）堂堂一間咁高級嘅發鈔行，竟然可以短短幾日內，連續出現低級問題！<br>1）講閱文（772）：<br>「阿姐，你有冇抽閱文呀？」話說我公司清潔阿姐，一向勤力掃地之餘，亦都好勤力掃股。呢隻新股凍資大拿拿5,200幾億耶，佢冇可能放過，點知，佢竟然講，「我冇抽呀！我打去渣打，打極電話都冇人聽。」對於面前呢位勤奮嘅渣打客戶，I really feel sorry for her lor，然後我又唔識死，再問，「咁點算呀，雷蛇（1337）都唔抽呀？」「唔抽啦！都打唔到電話嘅。」<br>廿一世紀，網上認購IPO，是一件好基本嘅事吧！有咩可能今時今日，仲係只能夠用電話落飛抽IPO？知唔知最搞笑係咩，渣打不提供IPO孖展服務㗎，喂呀！銀行明明係靠借錢搵食嘅，但偏偏唔做借錢生意！全香港有40萬人抽閱文，即每15個成年人，就有1個有抽。至於渣打嘅客戶，成為冇份嗰14個人。<br>2）講iPhone：<br>渣打信用卡，好勁㗎，阿「鄭經理」行出嚟，大家都記得你係4蚊1里呀化；你見渣打添食，最近推多張樂少卡，就知信用卡呢條水搵到食喇。渣打公佈嘅，上半年信用卡簽賬額按年有三成增長，仲話希望樂少卡，首年發卡至少十萬張，𠵱家？諗吓好喇。<br>𠵱家渣打系統故障，搞到大家訂唔到iPhone X。即係咁，訂iPhone係香港一年一度大型DDoS襲擊。俾蘋果Cut單，大家心甘命抵，但𠵱家係幾經辛苦，同F5粒掣惡鬥一輪後，成功去埋信用卡資料，渣打竟然同我講，「Sorry，我其實冇幫你過到數。」<br>3）翻舊賬：<br>抽唔到閱文；iPhone X食詐糊，兩單都係阻人搵食。再加埋股票系統Breeze Trade經常發神經死機變Freeze trade（大時代沽唔到貨呢一役，真係歷史不會忘記）；ATM提款一次要117秒，挑戰人類耐性極限；都未講網上銀行系統太廢，罪狀單單都擾民兼累人。<br>話說香港係渣打最大收入來源，咁多罪狀加埋，就算鄭經理行出嚟跪到玻璃穿，都救唔番個信心。至於𠵱家渣打關公最後嘅逃生門，只有一個，就係iPhone X同閱文潛水。<br><br>千頌C<br> http://fb.com/winbigwok <br>本欄逢周三刊出</p></body></html>