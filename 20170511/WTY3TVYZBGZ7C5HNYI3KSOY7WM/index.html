<html><header><meta charset="utf-8"><title>操盤手札記：銀髮概念有得諗 - 割柑人</title></header><body><h1>操盤手札記：<br>銀髮概念有得諗 - 割柑人</h1><p>港股上演屠熊記！日前市傳國家隊為一帶一路峯會護盤，好友借勢大挾淡倉，兩日共91隻熊證打靶，相當於近5,100張對沖期指，一地熊血！恒指昨日突破25000關，大市已連續兩日收於前浪頂之上，睇多一日係咪企穩，就知係真突破定假突破。<br>內地金融去槓桿，成為A股緊箍咒。A股受壓，港股會被拖後腿，皆因中資股佔港股市值六成。A股短期難以轉勢，想買優質H股宜有耐心，不急撈底。另外，可留意3月底年結嘅公司，下月會派成績表。<br><br>對於內地金融去槓桿，《華爾街日報》認為「有利於中國經濟長期健康發展」。經濟健康當然重要，身體健康更加重要！根據彭博全球健康指數，喺163個國家中，意大利居首，新生嬰兒平均預期壽命超過80歲。至於向來以長壽見稱嘅日本則排名第七，中國就排第55位。<br>雖然排名無提及香港，但根據衞生署嘅2016年臨時數據，男性出生時平均預期壽命係81.3歲，女性係87.3歲。換言之，港人係全世界最長壽！點解港人會咁長命？怕死囉！怕死自然會注意飲食、重視體檢等。其實現今醫學昌明，人越嚟越長命，全世界都面對人口老化問題，但人口老化亦帶嚟銀髮商機。<br><br>市場上嘅銀髮族概念股，主要針對生老病死中嘅老病死，包括保健、養老、醫療、復康、墓園等；不過，亦有針對衣食住行嘅，以飲食股為例，中式快餐兩大巨頭大家樂（341）、大快活（052），近年就鬥推健康餐；大快活更自2014年起推出長者優惠。<br>大快活係3月底年結嘅公司，往年業績撼贏大家樂、翠華（1314），今年拭目以待。隨着集團加強成本控制，加上本地續租租金升幅放緩，未來又會增加分店，盈利有望穩健增長。大快活現價32.65元，PE20.6倍，息率4.1厘。走勢上，呈現頭肩底向上突破，股價升穿頸線，不妨留意。<br><br>割柑人<br>本欄逢周四刊出</p></body></html>