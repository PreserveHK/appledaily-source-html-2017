<html><header><meta charset="utf-8"><title>隔牆有耳：容海恩真名打「皇室戰爭」做埋港男港女聯盟副首領 - 李八方</title></header><body><h1>隔牆有耳：容海恩真名打「皇室戰爭」<br>做埋港男港女聯盟副首領 - 李八方</h1><p>喺立法會講到打機呢樣嘢，相信大家第一個諗起嘅，怕且係有「電競聰」之稱嘅香港眾志羅冠聰。但其實一眾議員之中，都有唔少人鍾意打機，較令人意想不到嘅係身為大狀嘅新民黨容海恩Eunice，原來都係機迷。<br>唔講你唔知，講咗你亦未必信，Eunice有玩非常出名嘅手遊Clash Royale（部落衝突：皇室戰爭），仲要實名打機，唔怕露真身㖭。</p><p>計啱時間「開寶箱」</p><p>八方噚日喺立法會會議廳外見到Eunice，閒聊之際，佢突然拎咗部電話出嚟，望一望個鐘，跟住有所行動，然後就撳撳撳。正當八方納悶，無啦啦仲乜咁緊張玩電話，Eunice二話不說就開咗個遊戲，然後非常熟練咁開咗一個寶箱，果然係一位資深玩家。<br>玩開手遊嘅朋友都知，手遊絕對係一個課金嘅無底深潭。之不過呢，Eunice似乎看破咗紅塵，佢話知道課金呢啲嘢係返唔到轉頭，所以堅決唔課金，加上佢話呀，打手遊只係旨在打發時間，毋須太上心！<br>八方叫佢開個game嚟睇吓，一睇之下，赫然見到「容海恩」3個大字，原來Eunice打手遊都係用真名，而且佢入咗嘅隊叫做「港男港女聯盟」，仲做埋副首領㖭，唔知其他網民知唔知呢位「容海恩」，真係立法會議員之一嘅容海恩呢？唔知葉劉又係咪Eunice隊友呢？<br><br>李八方</p></body></html>