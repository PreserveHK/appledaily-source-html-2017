<html><header><meta charset="utf-8"><title>智取大市：業績勁到管理層估唔到 - 晉佳</title></header><body><h1>智取大市：<br>業績勁到管理層估唔到 - 晉佳</h1><p>經營半導體設備嘅ASM太平洋（522），最近一年股價突然爆升，業績爆勁，首季按年多賺4.7倍，按季增長93%，勁到連管理層都話估唔到。<br>ASM太平洋管理層講到，無人駕駛概念為公司帶嚟嘅潛力，不下於目前如日方中嘅手機行業，原因係一部手機，Chips未必賺你好多，但一架電動車淨係講Chips都要駛你幾千蚊。其實單計手機行業訂單，已經令ASM第一季咁增長法，長遠加埋無人駕駛行業興起，ASM值得憧憬嘅因素就陸續有來，就咁睇嚟，可見將來增長可測性似乎頗高。<br>ASM太平洋大股東之前以每股105蚊配售舊股，理應要捱沽，點知唔夠兩日可以收復配股失地，配股後一周已經再破頂，強到你唔信，實在值得尊重。手機加上無人駕駛雙概念，兼且係優質股、行業龍頭，券商預測2017年市盈率21.3倍，唔嫌貴，所以近排跟住舜宇（2382）、瑞聲（2018）一齊炒，實在合理不過。雖然累積升幅已多，但浪潮一日未玩完，不妨見調整就上車。<br><br>晉佳<br> http://fb.com/advanceguy1 </p></body></html>