<html><header><meta charset="utf-8"><title>【很想看吧】治癒系《魚樂無窮》進階版　漫。電視唔播魚播貓</title></header><body><h1>【很想看吧】治癒系《魚樂無窮》進階版　漫。電視唔播魚播貓</h1><p>亞視非永恆，落幕終有時。要數番亞視經典節目，點少得最長壽節目Telefision《魚樂無窮》？實時影住缸魚，竟然變成元祖級治癒系節目，仲要家喻戶曉，都幾劃時代。記者早前發現港台電影32台有進階版《魚樂無窮》，名為「漫。電視」，不過就多元化得多，有砌模型、高空看香港、貓貓狗狗、各式海洋動物及雀鳥，傳統啲仲有篆刻同粵劇花旦小生化妝過程！</p><p>港台電視32台平時主要播新聞及立法會開會情況，間場或晚上就會播吓呢種近似實時的節目。當中有「小貓篇」，影住啲貓追波自娛，或者上演呢排大熱嘅武林格鬥技，可愛到犯規呀！坐定定眼定定咁睇，快活不知時日過。香港電台電視部節目部總監陳俊樂就強調拍漫。電視，概念並非源自《魚樂無窮》。「我哋唔希望似《魚樂無窮》咁，今日睇同聽日睇都一樣，我哋反而對歐洲流行嘅Slow TV（慢電視）更有印象。挪威有人睇火車頭可以睇得咁投入，而且仲係全城熱話，令我哋好記得。」陳俊樂口中所講的係挪威NRK國家電視台推出的節目，把鏡頭置在火車頭，拍攝從卑爾根到奧斯陸車程的沿途風光，長達七個鐘，係，七個鐘，喺睇七分鐘片都嫌長的年代，竟然有過百萬人睇，佔挪威總人口四分一，創出收視神話。</p><p>香港節奏快到喘氣，未必容得下呢種節目，所以港台32台就玩多元化，拍攝不同類型影片。資源有限，有些節目係員工公餘時間喺屋企拍攝。「例如播貓嗰個節目，同事覺得『太好了，我屋企啲貓唔錯！』嗰個同事有五隻貓，拍嗰陣出動阿媽前後夾攻，引啲貓去鏡頭前，好多趣事。」《魚樂無窮》實時感重，但見貓貓片有剪接位頗多。「原本我哋都好想自然啲，唔剪接片段，盡量希望直落。但有時畫面真係乜都無，兩三分鐘都無貓，佢喺度瞓覺我哋覺得ok，但出咗鏡就sorry啦，要剪走。」同樣要剪接嘅仲有航拍香港靚景。「高空嗰條片，有啲人會問點解唔係一shot落，觀眾唔明白架飛機去唔到咁遠，啲電都捱唔到咁耐。」佢就話呢個系列比較受觀眾歡迎，收到不少好評。「佢哋覺得啲景好靚，有人話自己坐喺度睇咗一個鐘。」</p><p>漫。電視硬係好似上咗年紀嘅人先啱睇咁，佢哋拍攝前都曾經擔心觀眾層面唔夠廣，於是特別詢問年輕同事意見，後來衍生咗砌模型系列。她笑謂：「同事用自己時間拍，砌嘅過程佢唔可以去廁所，係可以閂機再來，但佢希望一shot落。」佢提到會考慮向一些攝影發燒友的影片商借影片，擴大片源。「有公眾參與，層次又唔同。」嚟緊有更多題材推出，例如「爬山單車篇」、「相思雀篇」、「烏龜篇」等等，詳情考參考港台電影32台節目表。<br><br>記者：葉青霞  <br>攝影：許先煜<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>