<html><header><meta charset="utf-8"><title>放蛇的威懾 - 陳也</title></header><body><h1>放蛇的威懾 - 陳也</h1><p>近期網絡搜尋，熱議最火的，是放蛇。入境處放蛇，獨立音樂場地HA即中伏。海關放蛇，街坊茶樓炒一碟飯都觸犯刑法。<br>放蛇，是政府威懾市民的必殺技。公僕紮職上位，蛇一定要識放。酒樓捧出一碟鮑魚炒飯，裏頭無鮑魚只有響螺，bingo，拉硬。以後，誰敢賣揚州炒飯？福建炒飯？螞蟻上樹？狗不理？韓國狗肉控來到一試，原來不是狗肉煲，是一隻包，投訴到海關，食肆難有贏面。<br>蛇有蛇路，放蛇的是政府部門，閒人防不勝防。早晚會有家庭傭工學放蛇，穿堂入室，乜都起晒底，將僱主一家私隱賣給暗黑集團。咁沙膽？噢，只是受到政府放蛇啟發，有樣學樣嘛。<br>更深耕細作的放蛇，相信西環已經做到百分百，政黨最好當自己是蛇竇，預咗蛇竇唔賣奶茶都會被挖黑材料。而2.0競選時搵埋幾家大學裏自封本土標榜激進的後生仔站台，讓他們穩賺過萬銀外快。當事人會自圓其說：這是雙向放蛇，大家有着數。真的嗎？天真學生哥，從滴蠟的殘酷快感中驚見蛇影，醒晒。</p></body></html>