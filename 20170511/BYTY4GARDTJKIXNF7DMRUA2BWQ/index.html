<html><header><meta charset="utf-8"><title>圖洗太平地　反催谷市民上街</title></header><body><h1>圖洗太平地　反催谷市民上街</h1><p>【拆局】<br>康文署突然通知民陣，將今年7.1遊行起步點維園足球場，批給香港各界慶典委員會作慶回歸活動。不少民主派對慶委會突與民陣爭場均感意外，認為慶委會今次做法絕非偶然，背後肯定有政治目的，「甚至係政治任務」，表面上似為國家主席習近平訪港「洗太平地」，打壓7.1遊行，但實際效果只會催谷更多人上街，「變相落習近平面」。</p><p>「冇政治目的冇人信」</p><p>有民主派人士稱，慶委會非第一年搞慶回歸活動，過去多年他們一直不申請維園足球場，「曾有慶委會成員私下講，總之各有各做，你（民主派）有你哋上街，我有我哋慶祝回歸，你哋唔好搞我哋慶回歸活動，我哋亦唔會搞7.1遊行」。兩大陣營相安無事多年，現在卻突然搶走維園足球場，令7.1遊行無法以維園足球場作起步點，「如果冇人叫佢哋咁做、冇政治目的，根本冇人信，甚至可能係畀慶委會嘅政治任務」。<br>另一民主派人士更指，表面上慶委會以此打壓7.1遊行，但只會激起市民不滿，變相令更多人上街，「原本唔上街嘅人，因為你慶委會咁搞一搞，最後都上街抗議」，市民矛頭亦必指向訪港的習近平頭上，「咁搞咪即係想變相落習近平面」。</p></body></html>