<html><header><meta charset="utf-8"><title>魚樂無窮：大升浪贏錢妙計 - 唐牛</title></header><body><h1>魚樂無窮：<br>大升浪贏錢妙計 - 唐牛</h1><p>港股突破25000點，氣勢如虹，後市何去何從，相信大家都非常關心。升到近兩年新高，要唱淡嘅方式有好多。<br>首先，騰訊（700）創新高後倒跌，反映高位有沽壓，亦會拖住指數後腿；第二，恒指25000至25100熊仔重倉區已經被攻陷，好友再挾上誘因大減；第三，下跌股份較上升股份多，指數只屬表面風光，有托沽味道；第四，大市成交再度逼近千億銀，有散戶再次衝入場接火棒；第五藍燈籠長和系發力，長和（001）重上紅底股行列，長江基建（1038）直逼70蚊，資金炒到尾水……。<br><br>隨口都講出咁多利淡因素，畏高亦係人之常情，但係咪代表個市玩完？<br>經過無數次估頂失敗，甚至以為見頂開淡倉，然後被挾到七彩嘅經驗，相信亦希望大家都唔會亂嚟。<br>有貨在手嘅，點會捨得離開升市泡泡浴吖，𠵱家只係睇埋單贏幾多。最簡單嘅做法，莫過於揸實部計數機，如果盈利蒸發至某個水平便全數止賺，一來可以確保唔會反勝為敗，二來只要不觸及底線，便可繼續食住個大浪，唔使驚蝕底，仲可以保持market sense，一次過滿足晒三個願望呀！<br><br>唐牛<br> http://www.fb.com/tongcow88 <br>本欄逢周二、四刊出</p></body></html>