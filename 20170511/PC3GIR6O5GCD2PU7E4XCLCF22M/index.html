<html><header><meta charset="utf-8"><title>央企油站搶佔市場 - 左丁山</title></header><body><h1>央企油站搶佔市場 - 左丁山</h1><p>香港汽油價格高到全世界第一，有特殊因素，消委會與競委會為咗證明自己有存在價值，必定贒到油公司實一實，希望做到為民請命呢個高貴目的。油公司對此豈有不知之理，競委會既然做咗第一次研究之後，搵唔到油公司合謀定價與加快減慢嘅證據，消委會大概可以收聲嘞，無謂嘥時間又做多一次調查。<br>香港汽油價格高昂，有兩大不能動搖嘅基本因素，競委會與消委會不能假作不知。第一，4月27日左丁山汽車在加德士油站入油，無鉛油稅每公升收6.06港元，佔該日零售價15.04之40%，如果與加德士售價8.98元比較，油稅係67.48%，應該係全世界最高昂之油稅，美國總統特朗普夠強硬嘞啩，把口話要考慮設立汽油稅，到現時仍然無動作，其實美國歷任總統都唔敢提出徵收汽油稅。印尼素來有國家津貼油價，維多多總統上台後，削減汽油補貼，印尼汽油價急升，即時引起暴動，台灣亦有汽油補貼多年㗎！中國大陸更係由發改委決定汽油零售價，有補貼無徵稅，香港能夠徵收極高汽油稅多年而未曾引起騷動，外國人服到貼地，特區政府有咁好咁穩定稅收來源，邊一位財政司夠膽撤銷呀？何況高油稅係環保政策一大支柱，首次汽車登記稅及高油稅皆有抑壓汽車排放及節能嘅社會作用，環保人士一定極力反對削減油稅。<br>第二，香港寸金尺土，墳場邊皮嘅豪宅都賣到三萬幾蚊一呎，位於市區鬧市及近隧道嘅油站，標投地價一定高昂。政府收錢收到笑，因為價高者得吖嗎，政府夠唔夠膽不採取價高者得呢個模式嚟出租官地做油站？唔敢囉，否則有關官員一定會去廉署飲咖啡，任何一個政府委員會叫政府批地俾商營油公司做油站，都係無常識之言！呢兩大結構性基本因素，油稅加地租攤分已令香港汽油價格居高不下，現在還有一個微妙因素，就係中央有意無意之間，透過中石油與中石化爭奪汽油供應呢個在北京眼中嘅戰略性行業，由2005至2015年，三間美資油公司嘅市佔率已由90%下降至74%，兩間央企市佔率由3%急升至26%，其他公司嘅市佔率由7%變成零，中石油與中石化點解可以擴大市佔率？好簡單啫，每次美資油站營運期夠鐘，政府再招標，兩大央企就出高價逼走美資油站，形成油站之地價愈來愈高，汽油價愈是難以降低，呢個中資進，美資退嘅循環還在運行，表示未來汽油價格易升難跌。競委會建議降低進入市場及擴充業務的門檻，純屬書生之見，完全不懂汽油市場政治經濟學！</p></body></html>