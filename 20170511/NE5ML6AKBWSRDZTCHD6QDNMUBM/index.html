<html><header><meta charset="utf-8"><title>隔牆有耳：覆核王預咗破產拒眾籌 - 李八方</title></header><body><h1>隔牆有耳：<br>覆核王預咗破產拒眾籌 - 李八方</h1><p>立法會議員謝偉俊噚日向民政事務局提問，不點名話郭卓堅（圖）近年先後獲批法援而提出咗30幾單司法覆核，因而有「長洲覆核王」之稱，令局方被質疑濫批。咁啱郭卓堅針對梁振英宣誓就任特首時，漏讀「香港」兩個字嗰單司法覆核案，噚日落判詞，法官拒絕批出司法覆核許可，仲下令佢要畀梁特嘅訟費。</p><p>DQ梁特案不獲受理</p><p>郭就話梁特請得資深大狀余若海，筆律師費睇怕都要300萬。佢話拋得個身出嚟為大家做嘢，預咗輸官司唔夠錢畀咪破產囉，一人做事一人當，仲話明唔會眾籌。佢話梁特成日話人宣誓有錯，梁自己冇按誓詞宣誓，因為係「高官」就「冇錯」，不過郭話唔諗住上訴，「佢（梁）鍾意擺龍門任得佢擺囉」。<br>至於高院判詞話郭喺梁宣誓後4年4個月先提司法覆核係嚴重延誤，梁嘅任期就嚟完，𠵱家至話佢宣誓無效要重新宣誓，對梁任內嘅決策會帶嚟不確定，而且梁當日全段誓詞只讀漏一次「香港」只係大意，非拒絕或忽略，所以冇得拗話佢違反《基本法》。</p></body></html>