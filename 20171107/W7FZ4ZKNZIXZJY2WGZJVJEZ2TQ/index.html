<html><header><meta charset="utf-8"><title>【叮叮點心】添好運老闆試味教路　食糯米雞最穩陣</title></header><body><h1>【叮叮點心】添好運老闆試味教路　食糯米雞最穩陣</h1><p>全新旅遊專頁，即like籽想旅行：https://m.facebook.com/travel.appleseed<br><br><br><br>為何深夜總是餓？夜晚是人最脆弱的時候，尤其是臨睡前碌一遍Instagram，見到網友們不停放毒，飢腸轆轆，此時此刻，一包叮叮點心在手，就是廉價的小確幸。</p><p>熱辣辣……香噴噴，幾分鐘食得，連碗都不用洗就可以安心上床瞓覺。這種由細食到大的懶人食物，近年款式越出越多，今次找來一星米芝蓮「添好運點心專門店」創辦人麥桂培（培哥），點評一下坊間叮叮點心的質素，找出最信得過的深宵良伴。<br><br>培哥自言平日很少食叮叮點心，不過在酒樓餐廳都關門的時候，也勉強可以止止咳。「微波爐點心其實都唔曳，當然唔可以用新鮮即製點心嘅標準，但水準一般都好穩定，最緊要識揀。我嘅經驗係盡量唔好揀肉多嘅點心，好似蝦餃、燒賣、牛肉呢啲，因為肉蒸熟，再急凍又翻蒸好容易嚡，仲會霉。」吓？最經典的蝦餃、燒賣竟然係伏？真唔真？記者就在市面買來四個品牌、不同款式的叮叮點心，請培哥逐一點評，看看哪款味道最好。</p><p>1.公仔點心（3.5分）</p><p>由永南食品公司製作，算是港式叮叮點心的老字號。旗下有超過廿款冷凍點心，採用「無須開封」的加熱技術，原包放入微波爐，令點心鎖水更好，不會太乾。<br>培哥評叉燒腸粉：「望上去很乾，似脫水食物，但食落不錯，粉皮不算硬，豉油亦有香味，似一碟平時酒樓攤凍了的腸粉，所以味道不太差。」<br>培哥評珍珠點拼盤：「燒賣肉質乾亦嚡，牛肉的質地有點霉。珍珠雞質素較好，與預期相差不遠，米質唔錯，餡料亦足。」<br></p><p>２.淘大點心（3分）</p><p>同樣是本地老字號，集團已有過百年歷史，以生產調味醬料、冷凍食品為主。1987年在大埔自設廠房，1993年起以淘大品牌銷售急凍點心。旗下亦有廿多款點心，甚至連星洲炒米、生炒糯米飯都有。<br>培哥評蝦燒賣：「外觀不太差，有光澤，但對比公仔牌，這個口感較好，食起來不會霉。」<br>培哥評晶瑩蝦餃王：「賣相不好，外皮韌，咬落一口粉，嘴巴也漿住。筍和豬肉比例太多，蝦肉起渣，唔新鮮。」<br><br></p><p>3.四海（4分）</p><p>1977年成立，以魚肉製品起家，後來發展至冷凍點心及飯盒。點心約有10款，以糯米雞、燒賣及粉果為主。<br><br>培哥評一口潮式粉果：「賣相可以，隻隻脹卜卜，色澤亦正常。味道不錯，餡料調味還可以，敗筆是外皮太韌，懷疑搓皮時無計算微波爐會抽乾水份，影響口感。」<br>培哥評評鮮竹卷：「最對辦，因為有醬汁伴住，不會變乾。餡料四平八穩，同酒樓食到的相似，如果要勉強挑剔，就是調味稍為重手。」<br></p><p>4.龍鳳茶樓（4.5分）</p><p>主要售賣於7-11，款式多元化，除點心還有大大盅的雞髀、意粉、蒸飯甚至糖水，由於價錢平，可以在便利店即叮即食，最受學生歡迎，亦是不少香港人的中學美食回憶。<br>培哥評皇牌點心拼盤：「燒賣外皮乾，但味道正常，一試無妨；牛肉賣相麻麻，食落卻有驚喜，有香味，肉不嚡，亦不算乾。蝦餃外皮少少韌，味道還可以。」<br>培哥評糯米雞：「非常有驚喜，份量足，有汁夠濕潤，因為有荷葉保護，不致抽乾水份。餡料亦大方，有肉碎、一件雞及叉燒，糯米亦保持彈性有香味。」<br><br>採訪：胡慧敏<br>攝影：翁浩然@Fixer Production<br></p></body></html>