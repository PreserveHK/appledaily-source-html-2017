<html><header><meta charset="utf-8"><title>鬥口響：歐聯新貴磨定刀 - 尊嘉</title></header><body><h1>鬥口響：歐聯新貴磨定刀 - 尊嘉</h1><p>歐聯16強抽籤周一揭盅，當中不乏球壇新貴挑戰傳統豪門的戲碼，觀乎今季「皇巴拜祖」嘅統治力均有所下降，相信各英超球隊或巴黎聖日耳門（PSG），將有力打破近年「皇巴拜祖」壟斷歐聯的格局、改朝換代。<br>先講財大氣粗、銳意喺歐聯有一番作為嘅法甲新貴PSG，今個夏天以破轉會費紀錄收購前巴塞隆拿球星尼馬（圖），除大幅加強戰力外，更重要係向外界說明，佢哋要打破傳統豪門壟斷歐聯嘅決心！上屆喺歐聯淘汰賽曾大炒巴塞四粒，賽果已經驚為天人，只可惜最終未竟全功，風頭被巴塞嘅奇蹟反勝蓋過，但足見所謂豪門並非牢不可破！吸收咗上屆嘅教訓，今季PSG更以破歐聯分組賽嘅入球紀錄，力壓拜仁首名出線；抽籤後遇上有C朗入球效率下降嘅皇家馬德里，尼馬同PSG勢必把握機會推翻「皇」朝。<br>而今季哥迪奧拿進一步改造下嘅曼城，不但喺英超所向披靡、多次末段絕殺，歐聯16強亦抽靚籤只係對巴素利，實力運氣兼備下有力再闖四強。而其他英超球隊聯賽提早投降下將全力出擊歐聯，觀乎熱刺、利物浦、車路士各支球隊，均有一劍封喉能力嘅球星如哈利卡尼、穆罕默德沙拿及夏薩特等，強強對碰未必輸蝕。<br>加上「皇巴拜祖」未如以往般霸氣，其中皇馬、拜仁、祖記均次名出線，前兩者曾敗予熱刺、PSG腳下；巴塞亦曾遭奧林比亞高斯守和，自尼馬離隊後「美斯依賴症」更加明顯，16強面對「美斯剋星」嘅車仔，分分鐘陰溝裏翻船！故球迷今季將極有可能看到，歐聯新貴擊殺傳統豪門嘅情景。<br>文：尊嘉</p></body></html>