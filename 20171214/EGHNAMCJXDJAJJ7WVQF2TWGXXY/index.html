<html><header><meta charset="utf-8"><title>求驗客手記：送走瘟神止八場不勝蜜蜂新帥honeymoon</title></header><body><h1>求驗客手記：送走瘟神止八場不勝<br>蜜蜂新帥honeymoon</h1><p>多蒙特終於識贏波喇！經歷八場聯賽不勝，送走埋瘟神教頭保斯後，周二開快車就喺新教練史托加領軍下，作客2:0擊敗緬恩斯，都算係一吐烏氣，亦暫時潑熄班蜜蜂球迷嘅怒火，等管理層冇咁受壓，證明呢位科隆前主帥暫時對辦。<br>講真，蜜蜂兵團呢場波都唔係贏得好輕鬆，對手喺上半場早段有球中楣波唔入，逃過大難後都要去到下半場55分鐘，先由柏柏斯達夫普路斯喺一次罰球攻勢中窩利抽入打破缺口，然後去到完場前一分鐘先鬆一口氣，靠香川真司奠定2:0勝局，八場聯賽不勝嘅頹勢先可以告一段落，亦證明新帥史托加好腳頭，首次帶隊就可以攞足三分。</p><p>史托加有「緬」贏兩粒</p><p>史托加上任前，真係好多球迷覺得多蒙特班高層係咪儍咗，搵個啱啱俾榜尾球隊科隆炒魷嘅主帥嚟教，驚佢仲衰過保斯。不過，𠵱家諗深一層，科隆前幾季成績其實唔錯，上季仲衝上第五取得歐霸盃資格，呢位教練未必咁弱，仲有功㖭，而今季係因為科隆賣走莫迪斯迪呢位射手，同埋包括祖拿斯赫特在內等傷兵一籮籮，先搞到如斯田地。<br>上任後只得48小時預備呢場波嘅史托加，賽後就話球員已經等待呢場勝仗好耐，對建立番信心好重要，因為球隊已經成個半月冇贏過波。另外，佢亦好謙虛咁冇批評前主帥保斯，話其實對方開季教得唔錯，有時真係講運氣，好似自己今季教科隆一樣。<br>考牌戰過關，但史托加隊多蒙特好快就迎來另一場硬仗，就係禮拜六要喺主場惡鬥近期亦因戰績麻麻要搶分嘅賀芬咸，對方少帥尼高斯曼仲係今場座上客嚟視察軍情，就睇吓蜜蜂兵團可唔可以藉呢場反底波再接再厲，縮窄同榜首拜仁慕尼黑以及其他前列球隊嘅差距。</p></body></html>