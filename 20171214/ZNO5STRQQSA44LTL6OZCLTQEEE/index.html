<html><header><meta charset="utf-8"><title>隔牆有耳：林淳軒、林朗彥再見亦是朋友 - 李八方</title></header><body><h1>隔牆有耳：林淳軒、林朗彥再見亦是朋友 - 李八方</h1><p>反釋法遊行案噚日再開庭，明明9個被告，竟然得番8人喺庭外拉橫額叫口號，搞乜？原來早排因為違反財務程序、俾香港眾志革走嘅前成員林淳軒，早過晒其他人到，搭咗𨋢上去庭外等。八方聽審嗰陣仲諗，佢會唔會一見同案被告、眾志常委林朗彥，就面左左呢？好彩佢哋有講有笑搭晒膊頭，雖然唔再係黨友，但好明顯再見亦是朋友。<br>林朗彥之前講咗會承認參與非法集結罪，控方噚日再透露，連林淳軒都諗住認罪，承認煽惑他人在公眾地方擾亂秩序罪。但噚日兩位都未答辯，應該要等下月30號開審先再處理。<br>林朗彥雖然係帶控罪之身，都不忘為即將打到埋身嘅修改議事規則大戰，呼籲大家出嚟立法會聲援。佢話釋法惡果已經出現，除咗議員俾人DQ，𠵱家又修改議事規則，令大白象工程同23條立法等，政府都可以想過就過，既方便又快捷。佢呼籲如果係支持13+3政治犯嘅，就要將支持化成行動出嚟聲援。</p></body></html>