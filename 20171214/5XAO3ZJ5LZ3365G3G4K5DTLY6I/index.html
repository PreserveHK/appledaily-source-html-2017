<html><header><meta charset="utf-8"><title>【500日遊24國】豁出去漫遊半個地球單車夢想男︰人生路自己揀</title></header><body><h1>【500日遊24國】豁出去漫遊半個地球<br>單車夢想男︰人生路自己揀</h1><p>歷時513日，遊歷24國，奔走25000公里。<br><br>佢叫阿翔，有樣嘢佢同好多人一樣，就係佢識得發白日夢。但係有樣嘢佢比其他人叻，就係佢會去實踐夢想。<br><br>地球周長約40000多公里，漫遊25000公里，已相當於大半個地球。呢個夢，你敢唔敢發？<br><br>實踐夢想，說得何其澎湃，如何去？怎樣去？對好多人嚟講，請假已經係難事，更何況要面對家庭或財政壓力？呢一點，阿翔坦承佢比其他人幸運，「我好感恩我喺一個負擔較少嘅環境下長大」，再加上佢從事freelance工作，連請假都唔使煩。<br><br>2016年5月，阿翔開始咗佢由大埔出發、踩單車去南非好望角之旅。經過中國嘅湖南、湖北、甘肅、新疆，直奔中亞嘅哈薩克、吉爾吉斯、烏茲別克、進入高加索同東歐段嘅阿塞拜疆、格魯吉亞、阿美尼亞、土耳其、塞浦路斯、以色列、巴勒斯坦、約旦，到最後踩入非洲，由埃及南下蘇丹、埃塞俄比亞、肯雅、烏干達、盧旺達、坦桑尼亞、贊比亞、納米比亞，進而到達終點南非好望角。<br><br>豁出去漫遊，阿翔有通知親友，仲開咗個facebook專頁記錄呢趟旅程，吸引好多fans為佢沿途打氣。出走成513日，阿翔嘅眼界見聞，自然亦比人廣博︰「最鍾意係中亞，好似吉爾吉斯雖然好多山，啲路又好爛，但嗰度真係好靚好靚。」只識坐喺度發夢嘅人，就永遠見識唔到。<br><br>踩完呢趟南非之旅，阿翔沒有停步，11月開始再踏征途，到台灣單車環島。相對25000公里長征，台灣環島對阿翔來說倒是小菜一碟，不過當中的人文風景、道地體驗，卻永誌難忘。<br><br>「幾年前香港有個廣告成日播，話「投資財富等於投資幸福」。我當時已經覺得呢句話好哽耳，係咪真係有錢先有幸福呢？」對於價值觀呢樣嘢，阿翔顯得與別人不同，亦帶出咗一種反思，係咪人人都要買樓、結婚、生仔、搵學校，重複又重複咁loop住我哋嘅人生？<br><br>「揀咗嗰條路，無論幾辛苦都好，你去行完佢，呢個係屬於我嘅幸福。」瀟灑，貴在心態。<br><br>阿翔嘅故事，未必人人都能夠學佢一樣，放低一切去實踐、去仿效，但至少，要明白一樣嘢，夢，係人都識發，但發咗唔做，冇用。實踐者比起夢想家來得更珍貴。<br><br>後記<br><br>猶記得，小編去年拍攝山地興陳振興，借用五月天《頑固》一曲，包裝成陳振興頑固嘅山地車故事。當中最後一句陳振興說的旁白︰「頑固，其實就係對得住自己。」係小編睇完五月天的《頑固》MV，感動流涕無數次後得出的頑固「定義」。一年之後，我哋發覺，係香港呢個地方，一直堅守着「對得住自己」嘅人，其實何其多。買樓買車結婚生仔，也許係好多人嘅「現實夢想」，但撇除呢啲物質嚮往以外，你，問問自己，仲有其他夢想嗎？有夢之後，你又有去實踐嗎？<br><br>「頑固，其實就係對得住自己。」<br><br>採︰Cathy Chek<br>攝影︰峰、Neo<br>文、採、編、剪︰Roy Leung</p></body></html>