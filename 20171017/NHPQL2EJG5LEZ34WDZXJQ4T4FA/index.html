<html><header><meta charset="utf-8"><title>隔牆有耳：曾鈺成化身茶客論四任特首　施政報告改10月因娥特戀英？ - 李八方</title></header><body><h1>隔牆有耳：<br>曾鈺成化身茶客論四任特首　<br>施政報告改10月因娥特戀英？ - 李八方</h1><p>娥特林鄭月娥噚日喺禮賓府上演大龍鳳，宴請立法會議員聽施政意見，民主派都有9人出席，未算全面杯葛，算比上任特首梁振英好好多。查實呢，唔少政界心知肚明，林鄭作風根本唔係CY 2.0，若以四任特首計，佢同煲呔仲似同一陣營。唔信？聽吓神機妙算嘅立法會前主席、民建聯曾鈺成點解謎。<br>文章向來有水平、畀政界好多思考空間嘅曾鈺成，再喺《am730》專欄藉茶客對話，點評政事，呢篇題為〈梅花間竹〉嘅文章，由施政報告發表日期講起，話綜觀香港四任特首，首屆嘅董建華將原定10月發表嘅日子，喺2002年連任後延至1月。2005年替補上任嘅曾蔭權又將日子改到10月。到梁振英2012年上任，又改番去1月發表，及至林鄭當選後再度變番做10月。</p><p>遵循港英政府慣例</p><p>覺得佢哋改嚟改去扮有新風？曾鈺成借「茶客丙」把口話呀，發表時間只係「表面現象」，「10月發表施政報告，是以往港英政府的慣例；在中國……市政府和省政府的工作報告都是在1月發表的」，幾時發表施政報告某程度反映特首政治心態，10月係繼承港英傳統，1月則跟內地省市，「可見董、梁親中，曾、林親英」。可能咁講有啲政治不正確，所以佢安排「茶客甲」反駁：「不如說，董和梁尊重『一國』，曾和林維護『兩制』」。<br>茶客一定口水多過茶，「茶客丙」又放話，話4個特首中，兩個係北京寵臣，兩個係港英權貴，「何時輪到港人擁戴的人當特首？」「茶客乙」繼而出場話喎，「北京寵臣」、「港英權貴」同「港人擁戴」非互相排斥，「我看林鄭就是集三者於一身」。唔通「茶客乙」，就係曾鈺成本人？<br><br>李八方</p></body></html>