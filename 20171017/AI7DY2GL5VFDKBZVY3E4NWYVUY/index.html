<html><header><meta charset="utf-8"><title>八方相當年：新民黨Gigi留學以淚洗面 - 李八方</title></header><body><h1>八方相當年：<br>新民黨Gigi留學以淚洗面 - 李八方</h1><p>新民黨主席葉劉淑儀向來好識睇人，提攜嘅後輩個個都有番咁上下！2015年有個靚女王政芝（Gigi）不敵泛民楊雪盈，喺灣仔區議會嘅大坑選區敗陣，但仍然係葉劉重點栽培嘅愛將。自細家住太古城、灣仔，中小學讀名校瑪利曼嘅30歲Gigi，中三已經去咗英國寄宿女校讀書，曾經喺英國生活14年。<br>已經育有一女嘅Gigi喺英國讀嘅寄宿女校Benenden School，英國安妮公主都喺度讀過，呢間係英國排名前列嘅學校：「記得第一、二個禮拜幾乎以淚洗面，上堂英文聽唔明、每日天氣都凍冰冰、灰灰沉沉，非常掛住香港屋企。」</p><p>半工讀去藍帶學整甜品</p><p>Gigi話知道喺英國讀書機會好難得，所以咬緊牙關讀足4年，之後考上英國名校倫敦帝國理工學院讀生物醫學工程，以一級榮譽畢業後，再到劍橋大學讀Bioscience Enterprise（生物科技管理）碩士學位。聽聞佢曾獲政府羅致做政治助理，但請咗政府食檸檬。Gigi畢業後喺英國會計師事務所工作，喺安永呢5年主要為藥業及科技公司提供客戶管理及策略規劃嘅顧問服務，同埋真正融入倫敦嘅生活，但香港始終係佢真正嘅家，所以喺英國生活咗14年後回流。<br>離開英國前，佢仲完成咗一個心願，花咗半年時間半工讀，到藍帶廚藝學院倫敦分校進修法國傳統甜點的課程，現年31歲嘅佢話人生除咗工作，亦要培養自己熱衷嘅興趣，「喺自己有能力、時間時去尋夢，係可一不可再嘅機會」。</p></body></html>