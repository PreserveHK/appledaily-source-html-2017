<html><header><meta charset="utf-8"><title>隔牆有耳：羅哲斯話習總如希特拉 - 李八方</title></header><body><h1>隔牆有耳：<br>羅哲斯話習總如希特拉 - 李八方</h1><p>英國保守黨人權委員會副主席羅哲斯（Benedict Rogers）最近入境香港被拒，國際傳媒好重視，連英國外相約翰遜（Boris Johnson）都開腔關注。<br>由於羅哲斯明言此行來港想探在囚嘅黃之鋒等雙學三子，外界都將佢被拒入境歸因於此，但左派近日流傳羅哲斯一篇刊於2016年嘅舊文章，佢將習近平同史達林同希特拉相提並論，據說文章驚動中央，將佢列入黑名單。<br>羅哲斯2016年11月底寫過一篇題為〈An Open Letter To Pope Francis On China〉嘅公開信畀教宗方濟各，當中談及身為教徒嘅佢好喜歡榮休樞機陳日君，其後叫教廷重新考慮同中共建交嘅協議，因為過去幾年中國人權狀況轉差，包括維權律師被捕、教堂十字架被強拆、教徒被滋擾等，又指香港日趨無自由，刺中中共要害。<br>羅哲斯甚至叫教廷對習近平嘅暴政表達立場，一如對抗凱撒大帝、史達林同希特拉，強調必須撤銷同中共建交嘅協議。喺習大大頭上動土，有左派中人話中央若對佢開綠燈，就係十九大前嘅奇聞。</p></body></html>