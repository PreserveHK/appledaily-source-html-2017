<html><header><meta charset="utf-8"><title>隔牆有耳：碧雲姨　劉國勳　補選前哨戰爆seed　火花四濺　休會收場 - 李八方</title></header><body><h1>隔牆有耳：<br>碧雲姨　劉國勳　補選前哨戰爆seed　<br>火花四濺　休會收場 - 李八方</h1><p>政府出手入稟，最終法庭先後DQ六個民主派議員，外界當然好關心稍後出現嘅補選會幾時進行？若然一次過搞晒兩次補選，立法會形勢肯定大變，而呢場DQ風暴，噚日則喺議事廳惹起風波，民主黨黃碧雲同民建聯劉國勳互相爆seed指罵「躝癱」同「潑婦」，火花四濺下嘅會議最終休會收場。</p><p>劉大鬧潑婦</p><p>立法會政制事務委員會噚日討論新一屆區議會選舉等建議，黃碧雲喺討論「其他事項」時要求政府回應幾時搞補選，委員會主席廖長江多次指，政府可以決定答定唔答，碧雲姨叫佢唔好阻住官員答問題，廖長江開始着火：「我唔係唔畀官員答，請你收聲。」<br>其後民建聯劉國勳發言時加入戰團，話民主黨咁快「吼住」個補選，碧雲姨不滿劉國勳咁話佢，覺得唔應該猜度佢動機，要求主席裁決時爆seed：「民主黨抗議民建聯呢個『躝癱』隨便含沙影射民主黨。」<br>其後輪到劉國勳發難，大鬧碧雲姨係「潑婦」，但佢都收回上述言論，廖長江則幫拖話劉國勳只係話個「黨」吼住個補選，唔係話「議員」，唔覺得劉國勳言論有問題，碧雲姨此時更激動，不滿廖長江偏袒。<br>由於大家情緒不穩，廖長江最終決定會議不能繼續，宣佈休會。<br><br>李八方</p></body></html>