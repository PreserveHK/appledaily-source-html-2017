<html><header><meta charset="utf-8"><title>中環在線：劉怡翔一講AI勁興奮 - 李華華</title></header><body><h1>中環在線：劉怡翔一講AI勁興奮 - 李華華</h1><p>劉怡翔（James）以副局升正，掌管財經事務及庫務局，仲係今屆政府年紀最大嘅問責官員（67歲），原來佢好潮㗎，一講到人工智能（AI）、金融科技（FinTech）就勁興奮。</p><p>畢業後做過IBM</p><p>噚日劉怡翔上任後第一次傳媒午宴，循例講吓今屆想完成咩工作，金融科技、綠色金融呢啲都係老生常談，點知劉怡翔講到手舞足蹈，仲預告下星期會去書展，介紹書本畀學生。<br>聽講佢係應青協邀請，會同後生仔行書展，兩代人交流閱讀心得，佢自己嘅心水書籍係《智能時代：大數據與智能革命重新定義未來》。<br>佢提起自己有數學、電腦背景，仲做過IBM，講笑話「後來失咗業」，入政府40幾年以來，冇掂過電腦呢瓣。不過可能係老本行，一講到金融科技，佢就時不時拋出幾個行內術語，仲即場考記者。<br>劉怡翔最為人熟識，就係政務官出身、做過按揭證券公司、金管局，輾轉又返政府，家陣擔任財經事務及庫務局局長。佢中學讀聖芳濟，再去加拿大滑鐵盧大學讀數學學士及碩士，畢業後1977至1979年喺IBM工作，做系統工程師，到1979年底就投身政府了。<br>政府近年想推廣金融科技，搵佢原來啱晒，唔知佢有冇真係見過Steve Jobs呢？<br><br>李華華<br>mailto:LiWaWa@AppleDaily.com</p></body></html>