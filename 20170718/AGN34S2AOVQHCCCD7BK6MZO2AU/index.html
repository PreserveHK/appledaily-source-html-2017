<html><header><meta charset="utf-8"><title>八方相當年：被鬼仔吐口水　鄭泳舜靠打波化解 - 李八方</title></header><body><h1>八方相當年：<br>被鬼仔吐口水　鄭泳舜靠打波化解 - 李八方</h1><p>孭住保良局前主席鄭錦鐘公子呢個身份，民建聯深水埗區議員鄭泳舜（Vincent）都幾頭痕，因為有個富爸爸，成日被懷疑打唔打得？查實佢同唔少人一樣，經歷過屋邨仔時代，同樣好「打」得，皆因籃球、排球、羽毛球乜都啱。中四隻身赴新西蘭讀書，試過伙俾鬼仔向佢掟嘢兼吐口水，最終亦係靠「打」，化干戈為玉帛。</p><p>第一份工＄8,500「俾人搵笨」</p><p>37歲嘅Vincent憶述細個住深水埗南山邨時，老竇參與好多社區活動，佢經常跟住四出做義工。細個唔多like讀書，成績自然普通，自爆無「波」不歡，「但就完全唔識踢波」。中學時搬入屯門，中四赴新西蘭升學，最初半年獨自住喺當地家庭，當時嘅佢好有少男情懷，對中學同學依依不捨，「幾乎日日寫信畀佢哋」，至今keep住同呢班同學聯絡。<br>Vincent話最初抵埗都有種族歧視，試過有人突然向佢掟嘢兼吐口水，最終一一化解，「我鍾意運動，就多啲同啲同學一齊打波，打打吓就熟絡咗」。<br>新西蘭奧克蘭大學讀統計學，畢業後2003年回港，沙士爆發市況奇差，「第一份工喺廣告設計公司做，當時得嗰8,500蚊人工，仲要成日中港兩邊走，可能俾人搵笨，哈哈」。之後轉工做商場租務同管理，一做3年幾。<br>身為胡杏兒姐夫嘅佢2006年入黨、2007年當選深水埗區議員至今，最近勝出黨內遴選，或代黨披甲迎戰九龍西立會補選。</p></body></html>