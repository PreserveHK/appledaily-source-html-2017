<html><header><meta charset="utf-8"><title>【WhatsApp更新】置頂新功能　唔怕Miss腦細重要訊息</title></header><body><h1>【WhatsApp更新】置頂新功能　唔怕Miss腦細重要訊息</h1><p>WhatsApp近日推出了多項更新，唔知大家又追得追得切呢？不過iOS同Android兩個版本WhatsApp所更新的功能有唔同，就用iOS版本新出的「置頂」功能，Android用家就未用得住。</p><p>【置頂功能】（iOS）<br>正常人都有幾個至十幾個不同類型的WhatsApp Group，再加上同朋友的WhatsApp對話，有時要搵番之前的對話都幾難。現時只要在對話框向右推，就可以將這個對話框置頂，尤其係「腦細」WhatsApp Group以及男女朋友的對話框，都係置頂較好，唔怕遺漏任何新訊息。<br><br>【圖集轉發】（iOS）<br>之前要轉發多張相片時要逐張逐張轉發，如果圖集中有10張8張相時都幾嘥時間。但在新版本WhatsApp入面，只要在圖集中間長按，就可揀選全部轉發，甚至是全部刪除亦得。</p><p>【多格式檔案傳輸】（iOS+Android）<br>除了相片及影片外，WhatsApp現時亦已支援到傳送不同格式的檔案，無論Android或iOS版本最多都只可傳送100MB容量。但由於EXE檔案及APK檔案都可以直接傳送，會唔會好容易令惡意程式假扮EXE或APK檔案入侵手機或電腦？經WhatsApp傳送的EXE及APK檔案不會自動安裝，只能下載及之後以手動方式安裝，已能減低部份風險。<br><br>【文字格式】（Android）<br>去年WhatsApp已可加入可輸入「密碼」而打出斜體、粗體及刪除線等文字格式（如「_文字_」可打出斜體），到最新版WhatsApp入面，已經可以長按文字揀選文字風格，但暫時只得Android版做得到；iOS版最多只能做到繁簡互換。<br></p><p>資料來源：WhatsApp<br><br>記者：布偉倫<br>攝影：梁志永<br><br>2017果籽繼續認真知味。識買惜用。行以求知。好事多為。重修舊好。<br>緊貼果籽報道，即like： http://fb.me/AS.AppleDaily </p></body></html>