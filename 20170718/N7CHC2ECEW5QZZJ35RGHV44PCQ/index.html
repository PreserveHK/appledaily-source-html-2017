<html><header><meta charset="utf-8"><title>大棋局：中國大兼併策略 - Mr. Tregunter</title></header><body><h1>大棋局：中國大兼併策略 - Mr. Tregunter</h1><p>東方海外（316）嘅標誌係一朵梅花，中華民國國花亦係梅花。東方海外創辦人董浩雲確是一代奇人，一生遊走於台灣、美國之間，韓戰及越戰時其船隊更為美國補給後勤物資，留下與美國關係良好此一重要資產。可是董浩雲過世後，東方海外財政開始出問題，最終由霍英東出面幫忙，自此董家改為親共。由董家改變政治立場到賣盤，其實就反映呢30年世家大族嘅此消彼長。</p><p>現時全球航運版圖，由三大聯盟瓜分。業內兩大巨頭馬士基（MAERSK LINE）同地中海航運（MSC）組成的2M聯盟；法國達飛海運集團、中遠海運、長榮海運、東方海外組成大洋聯盟；赫伯羅特、川崎商船、商船三井、日本郵船、陽明海運組成THE Alliance。<br>據《華爾街日報》報道，三大聯盟在主要航線所控之運力比重，無論由亞洲往返歐洲航線，還是由亞洲往返北美航線，都超過90%。聯盟之間不少資源配套可以共用，聯盟以外嘅細公司將非常難生存。<br>根據法國航運諮詢機構Alphaliner數據，三大聯盟共11家公司，其20呎貨櫃運力佔全球75.8%。值得留意嘅係，當中遠海運併購東方海外後，其20呎貨櫃運力會變成11.5%，剛好超過第三大航運公司法國達飛海運集團。<br><br>法國達飛海運集團、中遠海運、東方海外本身已處於大洋聯盟中，點解中遠仍要併購東方海外？或許就係上述原因，中遠躍升為第三大航運公司後，就可以喺聯盟內爭奪話語權。<br>據倫敦投行Grisons Peak統計發現，過去一年（截至6月），中國企業總共公佈咗對9個海外港口投資計劃，總金額達到201億美元，去年同期只有99.7億美元。都係嗰句，這是中國的大兼併時代。雖有報道指董建華唔多想賣盤，真假不得而知，但無論如何，董生你還有黨。<br><br>Mr. Tregunter<br>本欄逢周二刊出</p></body></html>