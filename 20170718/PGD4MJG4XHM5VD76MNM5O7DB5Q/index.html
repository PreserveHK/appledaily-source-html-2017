<html><header><meta charset="utf-8"><title>第一代廚神憶三毫子紅荳冰情緣方太初出道教煮餸俾人玩</title></header><body><h1>第一代廚神憶三毫子紅荳冰情緣<br>方太初出道教煮餸俾人玩</h1><p>【《蘋果》專訪】方太任利莎入廚超過40年，一雙巧手在烹飪節目，煮出一份家的味道，不過回想當年卻是因為廚藝中心的其他廚師想整蠱自己，自己才因禍得福。訪問方太還談到當年17歲來港，在餐廳跟中英混血美男子方達邂逅，締結「三毫子紅荳冰」姻緣。兩人婚後育有兩子三女，婚姻維持了33年和平分開，方太對此謂：「33年係唔容易過，33年嘅離開亦都唔容易」。</p><p>方太任利莎是香港人的集體回憶，早前她在將軍澳接受訪問，談到一身好廚藝的由來。她表示父親為民國時期的高官，早在1948年舉家由內地來港定居在北角，當時方太約17歲左右。</p><p>前夫靚仔任英軍</p><p>任爸爸娶有三位太太，子女18名，方太親生母親早死，她回憶年少時家庭的生活並不快樂，亦成就了她的廚藝：「嚟到香港每日要燒炭煮飯，啲煙熏得好辛苦，我點忍心阿爸做呢啲嘢，冇人做咪我做。每次煮，阿爸都會喺旁邊教話『唔係咁』，佢食慣好嘢，慢慢我就知點煮好食。」因此方太煮得一手美味上海菜。亦因為家庭生活不開心，每星期都會到附近一間冰室減壓，她在那裏跟丈夫邂逅：「好浪漫㗎喎，喺彌敦道屋企舖頭附近有間店，我去食三毫子紅荳冰，係我最開心嘅時間。喺嗰度遇到我先生，佢好靚仔，佢有少少混血。」方太口中這位靚仔，是在英國軍部擔任後備海軍上尉的方達，每次都會花一毫子點歌給方太聽。</p><p>方達身高5呎10吋，跟方太同齡，聖誕節方達約她上姊夫家吃飯，拍拖不到一年就結婚，「因為喺屋企唔開心，結婚可以離開屋企。」婚後他們育有兩子三女，可惜這段婚姻維持了33年亦離婚收場，方太說：「我先生係一個非常好嘅人，一個戇直嘅人唔代表可以做一個好丈夫。」亦因為當其中一個越行越遠，另一個表現不成熟時，分歧就出現。<br>離婚後，方太身邊有過一位曾任職航空公司的知己、伴侶，可惜這位伴侶多年前已經離世，方太帶點欷歔說：「識咗33年，認識嗰陣係大家都唔快樂嘅時候，到後來大家一齊生活咗17年，大家都有大家嘅故事，關係可以講係好知己，亦可以講係一個伴侶。」</p><p>高薪與董驃睇齊</p><p>眾所周知方太當年在麗的時代的《下午茶》出道，之前在曾超羣的廚藝中心教煮菜，她笑言當年是中心的其他廚師想整蠱自己，卻因禍得福：「嗰時冇人肯去做，做咗幾次之後，個監製問我有冇興趣自己主持一個節目，直到之後嘅《午間小叙》到99年離開亞視前嘅《方太生活廣場》，有人講過當時亞視得我同董驃最高人工。」據知當年董驃講馬已經收一萬元一集。在廚藝中心任教時的方太，亦有過奇遇，試過收過一班全部是大廚的學生，原因是他們都想中心發一張證書用來行船。因為其他導師每堂都被一班大廚玩，方太臨危受命，結果虛心反而獲眾大廚親授實戰心得，令她兼收京、滬、粵菜之長。<br>採訪：何永寧</p></body></html>