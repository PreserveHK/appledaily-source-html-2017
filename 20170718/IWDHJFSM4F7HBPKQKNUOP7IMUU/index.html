<html><header><meta charset="utf-8"><title>財路：大昌行超平諗得過 - 錢雋</title></header><body><h1>財路：大昌行超平諗得過 - 錢雋</h1><p>大昌行（1828）一年以嚟幾乎冇升過，跑輸行家幾條街，尤其PB，場內最平，加埋超級大孖沙背景，博落後，大昌行有得諗。<br>大昌行主打汽車分銷、物流同透過自家品牌，經營「大昌食品」業務，對上控股中信集團（267），大股東財力實力雄厚。<br>大昌行家陣仍然以汽車分銷同汽車相關瓣數，作主要收入來源，上年，呢瓣收入上到325億元。可喜嘅係，大昌行呢瓣嘅內地分部溢利，係一支箭增長近350%，到3.5億元。大昌行話，相信呢瓣業務，已經「走出其首個業務周期谷底」。<br>據中汽協最新數據，今年頭六個月，內地汽車銷售1,335.4萬輛，同比增加3.8%，當中，商用車銷售同比增加17.4%，而乘用車銷售1,125.3萬輛，同比增加1.61%。大昌行應該keep到增長勢頭。<br>場內專業預測，大昌行今年EPS 0.34元同0.38元，現價3.64元，預測PE10.7倍。<br><br>場內行家中升控股（881）兩年預測PE 14.4倍同12.2倍、永達汽車（3669）10.4倍同8.2倍，美東（1268）11倍，行家平均預測PE11.9倍，大昌行最抵。<br>又大昌行一年以嚟，係未升過，今、明兩年預估PB得0.7倍同0.67倍，上邊行家，中升一年以嚟累升3倍，今、明兩年預估PB 2.3倍同2.04倍、永達同期累升1.6倍，兩年預估PB1.95倍同1.64倍，美東累升1.85倍，預估PB2.3倍同2倍，行家平均PB2.2倍，大昌行平咗近70%。<br>又恒指一年累升23%，創咗兩年新高，包括大昌行在內嘅中信系，幾乎全部瞓覺，股價郁都唔郁，但相信水向下流道理，資金搵嘢搞，炒落後，大昌行有多個point。<br>數咁計，大昌行翻半番到5.46元，今年預估PB先得1.05倍，仲係比起行家平均，平咗一大截。<br><br>錢雋<br>細價股專家<br>本欄逢周二刊出</p></body></html>