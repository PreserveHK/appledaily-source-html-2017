<html><header><meta charset="utf-8"><title>智取大市：肯做功課有糊吃 - 晉佳</title></header><body><h1>智取大市：肯做功課有糊吃 - 晉佳</h1><p>2015年大時代大家記憶猶新，一二線股升浪喺短短兩日內完成，今次北水玩法明顯大不同，係逐隻炒。由恒大（3333）、長汽（2333）、去到近期東方海外（316）、舜宇（2382）再到重汽（3808），每個Sector輪流出現單日爆升股，一兩日內升到盡，咁玩法，只不過係將大時代升幅攤番開逐隻股唔同時間咁升。<br>7月下旬，只要市況冇大跌，都肯肯定因應業績輪流爆炒，要捉路其實唔容易，可以係一份公告、一份大行報告、甚至格隆匯一篇文章就嚟料，北水出手頗為突然。<br><br>正如早前本欄講過，盈喜、績優股炒上，會一步到位，一朝同你升三四成，噚日就發生喺重汽身上，高開16%之後再狗衝就唔易，大家要記住一件事，萬一有邊一份業績觸發股價重估潮，你要相信只用1日甚至1小時，就會完全反映整個利好消息，睇準就要即衝，衝完就食。以長汽為例，一炮過升完，一兩個月內都未有力再破頂。<br>未來能夠預知嘅，就係上市公司公佈業績嘅時間表，見到績優股即將公佈業績，不妨先分析，須知道機會係留畀做定功課的細路。下一隻業績潛力股？第一隻就睇下周二公佈業績嘅ASM太平洋（522）。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>