<html><header><meta charset="utf-8"><title>異動空間：部署大時代策略 - 魏力</title></header><body><h1>異動空間：部署大時代策略 - 魏力</h1><p>個市成交拾級而上，港交所（388）大棍創52周新高，市場氣氛快速升溫，魏力fb提問排山倒海而來，甚有蘊釀大時代2.0的味道。「點解個市咁好景？」簡單講，中美經濟穩健，收水步伐慢，咁多熱錢要搵回報，股票總會受惠，加上港股去年零升幅，今年追番多啲好正常，無須經常「阿愁」上身，驚股災、驚樓爆、驚債爆，下次金融危機總會出現，但究竟幾時？一日未爆發，party就會繼續，都係嗰句：炒咗先講。<br><br>大陸樓市續旺，內房股今年狂升者眾，就睇恒大（3333）、融創（1918）漲幅數以倍計，兩者市賬率（PB）分別炒到4.7及3倍，相當誇張！大時代的特點是由龍頭炒到龍尾，故現時應盡早部署內地人熟悉、但升幅大落後的中型內房股，綠城中國（3900）為其一。<br>綠城現價PB僅0.8倍，對比龍頭平到震，炒到1.2倍PB已經可升5成，但仲未及龍頭估值的一半，upside十分大。更重要是，北水近月已靜靜掃入綠城10.3%股份，稱之為北水寵兒第二梯隊絕不為過，更有逾6億元未平倉沽空盤助燃，趁圖表突破旗形而上，係時候介入，短線以保力加通道頂去計，已可見11.1元，中線當然不止此數。<br><br>魏力<br> http://www.fb.com/2012jason <br>本欄逢周一、五刊出</p></body></html>