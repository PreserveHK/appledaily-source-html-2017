<html><header><meta charset="utf-8"><title>中環在線：JM男友hard sell自家App - 李華華</title></header><body><h1>中環在線：JM男友hard sell自家App - 李華華</h1><p>如果大家有睇娛樂版，對Janice Man男友吳啟楠（Carl）應該唔陌生，除咗搵到個靚女友，Carl本人係私募基金Blackstone最年輕董事總經理之一，夥拍南豐董事長梁錦松搞創投基金新風天域（New Frontier）亦有聲有色，不過佢就論盡啲，成日跌爆mon！</p><p>自爆成日跌爆mon</p><p>Carl噚日以新風天域行政總裁身份，聯同新風有份投資嘅摩登迷你倉Boxful、一站式服務配對平台HelloToby負責人出席傳媒午宴，自爆成日跌爆mon，但又唔得閒去專門店排隊輪候整電話，兼且限時限刻，所以佢成日用HelloToby個App，類似以前好興嘅超級市場告示板咁，出po搵修理電話屏幕嘅專家，即時報價、約時間上office整機，勁方便咁話。<br>至於Boxful呢個有專人接送嘅上門迷你倉服務，HelloToby首席執行官譚君傑就幫口讚花香，指佢小朋友出世後，收到好多衫仔褲仔，太太就按歲數分門別類，送入倉，用時先至用Boxful App將指定儲物箱，從倉庫送番屋企，每月真金白銀畀400幾蚊。Carl加多兩錢肉緊，話自己都有用迷你倉服務，多數用嚟放文件，要用時就call箱送上寫字樓。<br>唔知新風再投資其他項目，Carl係咪都會樣樣試勻晒呢？<br><br>李華華<br>mailto:LiWaWa@AppleDaily.com</p></body></html>