<html><header><meta charset="utf-8"><title>【肥通報料】黃金周開倉　古典造型藍牙喇叭減近千</title></header><body><h1>【肥通報料】黃金周開倉　古典造型藍牙喇叭減近千</h1><p>「十一黃金周」做特價就聽得多，但估唔到「五一勞動節」，都有舖玩特價散貨（4月29日至5月12日）！同專營日韓與外國電子產品的潮流店Sales吹水，「要等到十一先有減價太耐了吧？而且一年只得一次！所以揀喺中間時段、五一減多次！而且黃金周主打是國內遊客，電子產品潮流店主打是香港人，所以就算是中間時段都不大影響客源。」<br><br>減價貨品中，最搶眼一定係Marshall Stanmore，因為都唔係出咗太耐，而且古典的藍牙喇叭造型，放在好多地方都非常搶眼，最重要是好多舖頭大多減「細機版本」，呢隻「中型」大小款色比較少舖做減價，機身有 RCA、光纖、 藍牙及3.5mm插頭四種音效輸入，出力達80W，機價由$4,499下調至$3,599，減價幅度差不多達四分一。</p><p>其它減價貨品都算幾多類型，例如有SHARP IG-GC15B 離子空氣清新機，行12V設計可是不少駕駛人至愛，而且仲做成水杯造型，可放在汽車杯格內，據廠方資料， 高濃度PCI可有效抑制高達99.9%空氣中的病毒，與細菌及過敏原，亦能抑制細菌生長及去除異味；機價早半年前一度下調至$499，不過短時間內又回升至$599，現在五一減價再度下試$450。<br><br>電動牙刷好多都有用，不過$88一支（原價$136）、唔過百元價位，真係相對少見！而且還不是名不見經傳的牌子！這可是ORAL-B  DB4010 電芯牙刷；刷頭每分鐘達7600轉，其實已經相常夠用，對初試電動牙刷，或用作旅行時使用的牙刷都幾啱。</p><p>雖然父親節仲要隔多個月先到，不過呢款PHILIPS AquaTouch AT610乾濕兩用電鬚刨，的確可以早入手作禮物，機價由原價$598下調至$199，而且還是乾濕兩用設計。<br><br>至於女士用品方面，亦有款平過半價的洗面機－－PHILIPS  VisaPure SC5278，佢可以為粉刺油性肌膚，帶來溫和的清潔效果，另外機身還內置有1 分鐘智能潔面程序，使用上尚算方便，機價由$1,298下調至$598，減價幅度相當高。<br><br>至於健康產品方面，分別亦有 BRAUN IRT6520 耳溫槍（原價：$699、特價：$299），及 OMRON HV-F128低頻治療儀，前者特設有「預熱測溫頭」，可將測溫頭在進入耳道內時，所產生的冷卻效應降低，有助確保連續測溫的準確性；後者則內置有「敲、揉、按、搓」四種按摩模式，還能針對肩、腳底、小腿、腰、關節及上臂，選擇相對應的按摩方法。</p><p>查詢：InHouse（旺角西洋菜街51號友誠商業中心19樓）<br><br>記者：朱崇德<br>攝影：蕭志南<br></p><p>難得生性暴龍哥創科眾籌夢，遭隱世肥報販秒殺！  https://goo.gl/hnEB7D <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw </p></body></html>