<html><header><meta charset="utf-8"><title>【專題籽】街頭廣告換裝花工夫　監督見盡騎呢要求</title></header><body><h1>【專題籽】街頭廣告換裝花工夫　監督見盡騎呢要求</h1><p>【專題籽：胚芽故事】<br>香港的廣告多不勝數，除了靠一班換畫師傅入夜上畫，還不少得負責監察的廣告公司創意項目高級經理官文熙（Jason）。</p><p>他本身在賣列印機的公司工作，後來轉行來到廣告公司，主要做夜晚安裝的預備工作，一做便做了八年。聽落唔知做甚麼，簡單而言他就是客人與掛畫員的中間人，早上先和客戶及銷售部等人開會，溝通廣告要求等細節，到實地工作時就要監督換畫過程，跟換畫員討論細節和安全措施等。若果你以為廣告換畫掛起一塊布很簡單，就大錯特錯！廣告小至兩三米，大至大廈牆身的貼紙，Jason都要落場看畫掛得夠不夠「四正」：「掛廣告主要有兩大注意位，安裝時首先要定位好。其次是要平滑，輕輕逐步拉布四角位，才能得到效果。」看落都是行行企企得個睇字很簡單，其實不然。</p><p>掛靚廣告有技巧　落場隨時靠執生</p><p>Jason指這份工最重要處理細節位，例如打燈看似是拍戲才會有，其實連掛廣告畫都要留意。尤其人像廣告，「例如有大廈牆身磚嘅高低有差別，唔係一個平面，我會提醒上畫要小心，因為磚嘅高低令光打落去時顯得唔平均，會有陰影出現喺廣告嘅人上，出嚟嘅人樣就會核突。」此外，更麻煩是面對很多突發的事。Jason自言最怕雨天：「廣告貼紙會有底紙，落太大雨有機會令廣告畫不太平滑，形成水泡在內。」很多時更只能齋等，直至停雨或雷暴警告除下，「或者間歇性工作，一停雨換畫師傅把握去做。多數趕的時間，我企隔籬都會好緊張。」天雨之外，很多時都要隨機應變，他提起一次掛港鐵紅磡站停車場T字位外廣告牌經歷，「完成掛畫後，試過突然有條威吔斷了，即刻同班工人傾，臨時改用大麻繩做穩固。嗰次由晚上七點做到第二日的七、八點！」雖然不用落場做埋一份，但他都為了工程12小時無休息，最後順利完成才鬆一口氣。</p><p>賣韓劇廣告　射燈製造「追星」效果</p><p>不過打這份工最難忘的，他笑言是客人提出各種騎呢的要求。作為客戶與換畫員的橋樑，Jason深明「講同實行兩回事」的道理。「例如有客人想造一個龍舟放喺廣告牌上面，但無考慮到結構上承受唔到重量，惟有婉拒客人要求。」不過，有時總不能直接拒絕客戶，便惟有與同事再三商量度出另一個方案，「例如有客人賣韓劇，想做到吸引人追韓星的效果，但我哋又唔夠錢去請韓星出show，於是喺可行嘅範圍內，諗到安裝射燈裝置造出燈光效果，將一粒星打落地面。」最後成功說服客戶，現場還吸引路過行人追着星形燈走來走去好開心，造到客戶想要的「追星」效果。打這份工八年，又要見客又要落場，咪話唔辛苦，不過他就貪夠挑戰性，「每接觸一個客戶，他們的要求都會不同，而做到他們的要求就很滿足，所以覺得這份工不會悶。」一個廣告要成功，除了依賴一班換畫師傅馬不停蹄，還不得不依賴面對突發事，都冷靜「執生」的監督。</p><p>廣告掛畫程序</p><p>記者：鍾藹寧<br>攝影：林栢鈞（部份圖片由受訪者提供）<br>編輯：梁浩維<br>美術：孔文彬</p><p>難得生性暴龍哥創科眾籌夢，遭隱世肥報販秒殺！  https://goo.gl/hnEB7D <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>