<html><header><meta charset="utf-8"><title>考導師牌似木人巷王馨平瑜伽血淚</title></header><body><h1>考導師牌似木人巷<br>王馨平瑜伽血淚</h1><p>【《蘋果》專訪】現年48歲的王馨平（Linda）早前以開胸裝出席慈善騷，結果一露驚人，原來她是靠做瑜伽練得好身材，去年更考取瑜伽導師牌。日前她在中環親自示範瑜伽，一招頭倒立顯功架。<br>Linda形容苦練4年考牌過程，如打少林寺木人巷般辛苦：「之前打golf成日揈桿，搞到要搵物理治療師，啲人話瑜伽係自療，所以報名，呢4年真係好勤力學，過程好辛酸。我唔係好柔軟嘅人，考牌要學習200個鐘，每次拉筋都有血有淚，堅持每朝7點到課室，接受2至3個鐘體力訓練，直情覺得自己入咗少林寺，感覺好似喺木人巷裏面，而理論嘅嘢都好辛苦，要記梵文考試唔可以串錯。」</p><p>穿細兩個碼</p><p>學習瑜伽的初衷是治療身體，雖然收了身，但體重並無減輕，依然是64公斤，但衣服尺碼就細了兩個，Linda說：「牛仔褲以前係32吋腰，𠵱家27吋都着到，所以一般人觀念嘅減肥係唔啱，唔係話幾日唔食嘢，上磅梗係輕咗啦！但咁係冇用，其實要透過運動令肌肉結實，自然會收水腫，呢種瘦法先健康。」</p><p>節食唔健康</p><p>老公有否讚身材好？Linda笑說：「從來唔會讚我身材好唔好，我肥佢都要鍾意，我都唔會嫌佢㗎，自己最大缺點係臀部大，好在我夠高，可以拉長比例。」她坦承以前做歌手時試過節食減肥：「為咗3日後塊面尖啲唔食飯，夜晚唔食都試過，但咁唔健康，有運動習慣，塊面係有一種光彩，唔食嘢餓到死係唔靚。」<br>Linda指做瑜伽可以令臀及胸部堅挺：「老師話好多倒立動作，肩倒立每日做10分鐘有拉提作用，肌肉結實咗，唔再埋怨身體邊個部位唔夠靚，接受番自己，呢樣好重要。」<br>採訪：皓騫<br>攝影：陳俊強</p><p>難得生性暴龍哥創科眾籌夢，遭隱世肥報販秒殺！  https://goo.gl/hnEB7D <br> <br>「蘋果VR」App<br>App store下載： https://goo.gl/0kW2cK <br>Google Play下載： https://goo.gl/4K7EHw  </p></body></html>