<html><header><meta charset="utf-8"><title>【專題籽】傑出小學雞　十歲同Kobe林書豪交過手</title></header><body><h1>【專題籽】傑出小學雞　十歲同Kobe林書豪交過手</h1><p>【專題籽：胚芽故事】<br>「如果可以ankle break令對方跌低，會好型囉！」年僅十歲，面豬胖嘟嘟紅卜卜，頂住baby fat小肚腩的鄭珀麟（Isaac），抱住個籃球這樣說。你或會心想，「小朋友嘅夢想真有趣。」但當你看到他帶球閃過一堆高他一個頭、大自己兩年的對手上籃得分時，你就笑唔出。初次見面，貌似怕羞的Isaac正襟危坐答問題，叫他照平時咁坐嚟做訪問就好，我哋會cut到你靚靚仔仔，佢就跨欄式伸直腳攤喺梳化很自在。OK，擔心實在多餘。</p><p>Isaac歲半開始學打球，是的，歲半！媽媽帶他去歡樂天地玩籃球機，一雙小手執得住個波只是可愛，誰知他連中好多球，也是籃球員的爸爸鄭念邦笑說：「可能佢真係喺肚裏已聽住籃球聲大，我踢個小足球畀佢，佢都係踎低執起足球，拋返畀我。」Isaac四歲正式跟爸爸學球、六歲因為「插花」（crossover）功夫了得，開始參加運動品牌活動，跟NBA球星表演，2013年在花園街俾Kobe Bryant抱上膊頭影相，佢感受係：「我對手掂到他的頭，他的頭好拮。」2015年他受邀露兩手，同林書豪切磋，但因為知道如果自己入兩球個環節就會完，所以專登射失一球，可以玩多陣，「好想進球，因為可以貼上ig或fb。」<br>星期一至五，他放學就自動自覺做功課，騰空每個晚飯後的兩小時，及星期六、日來全心打球。星期六拍攝時他做的那條數，要『預留』先有的，「你做好功課，打球就不會常想着嘛。」係Isaac講的。都係嘅，出術的方法有好多種，求其做都得啫？「隨便做媽媽會鬧。」家庭活動都是打球、看球、打球，暑假就齊齊去美國米高佐敦訓練營特訓，讀書時也打籃球的媽媽小抱怨，合家歡去吓海洋公園好冇？Isaac搖頭說：「唔好。」點解呀？「悶囉！」<br>兩仔爺百無聊賴，就到球場輪流練射球（射key），由罰球線左角起、三分線外、葫蘆頂、死角位、籃底等繞至罰球位入球結束，那是重要的基本功，爸爸這樣教：「你不要覺得簡單或悶，就不做這些練習，有時候落場能否爭到機會，就靠這些。」幾年過去，家陣爸爸成日都被Isaac清袋，或不時被fake繞過上籃。爸爸嘆：「如果講技巧，我想他已經超越我了。」</p><p>左閃右避　細粒都係優勢</p><p>訪問當晚，他要加入爸爸的籃球隊「Samurai」，混在一堆40歲牛高馬大的大人中間，作十分鐘的比賽，晚晚征戰街場，同爸爸的巨人朋友練波，大人，怕乜？「反正我去到街場，所有人都是比我高的。」看着Isaac在賽場上追來追去，終於等到機會射了個三分球：「那些比我高的人常會屈高，所以我都習慣了，只能盡量防守。碰巧那個人失位守不到我，我就有位射到一球三分波啊！」他的優勢是細細粒閃得快，「多做換手運球騙他。如果可以假動作騙到他失平衡跌到，會好型！」他開心到不得了。<br>「從運動裏學到的，是不要把勝負得失看得太重。」能夠父子兵上陣，爸爸梗係開心，但球場上，他最希望Isaac學到的卻不是球技，「你那麼喜歡籃球，但你學的不是球技，更重要是球品，你的品德如何，反映你個人的質素如何。」輸波、做得不好發小脾氣很正常，但球場上總會遇到比他更強的對手，「學懂得如何面對 。如何製造出手空間，那進步空間還很大。」爸爸經常觀察他有沒有囂張，不夠謙虛。很簡單的，你只需要看看他跟同年紀的小朋友一起玩時，大家喜不喜歡他，是否圈子裏的一分子。「若你是個球品、品德不好的人，你多強大家都不愛跟你玩的，贏了全世界但一個朋友都沒有，沒意思。」贏好輸好，你要學懂謙虛，你要尊重對手，「就算你能力比人高，發揮比人好，你贏了都要學懂尊重對手；若輸了都不必不開心，你就知道自己某方面可以進步囉。」<br></p><p>未必傑出　但肯定付出</p><p>當你隨口葡萄着講：「你就好啦」的時候，背後同一個動作，他反覆做了千百萬次，把感覺注入肌肉，落場時變成機械式自然反應。爸爸說：「你見那些出色專業的球員，入球波背後其實做了不知幾百次幾千次練習，有時還是會失手。」明白了這個道理，所有「失敗」都會變成指引你努力方向的鏡子。望着己隊輸波，Isaac會踏地，又會有點竧𣉢，完場佢話：「我覺得可以更集中精神，還有防守可以跑快些。想再入多幾球，但我知道是很難的。」球場上，我們捉住他跟爸爸練波擺甫士影相，他的眼盯着朋友仔嘻哈練射的籃球架，攝影師調整鏡頭，他已閃了去同朋友仔輪流射呀射，開心到背影識發光。爸爸說：「他是小學生所以是小學雞啊（笑），你說他『傑出』？『付出』啦，他未必是傑出，但他肯定是有付出的。」<br>對鄭家而言，打波叻見過甚麼球星等等都只是伴碟，「佢睇球賽新聞仲快過我。」三個人仍會逼在床上聊天聊到眼瞓，一起睡天光。15分鐘的車程，Isaac才借了媽媽的手機一次，打了不知有冇三分鐘遊戲，聽咗陣音樂，就丟低部機，講起今個星期作文堂上寫的「冒險小說」：「咁Mr. Dab Skillful嘅絕招係口臭同撩鼻屎，佢攻擊阿邊個同邊個，嗚呀！」NBA球星換咗個姓就變晒故事主角，順住球星（Isaac想像中）的性格每周大冒險，估你唔到的劇情小學雞獨有，阿爸阿媽搭嘴，笑死了我跟攝影師。故事已經去到第N集，似乎可以一直寫落去，寫極都唔會完。</p><p>記者：陳慧敏<br>攝影：蕭志南、劉永發<br>編輯：梁浩維<br>美術：黃創泰</p></body></html>