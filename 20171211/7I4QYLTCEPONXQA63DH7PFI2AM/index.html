<html><header><meta charset="utf-8"><title>笑到最後：港股走勢「樓市化」 - 高明</title></header><body><h1>笑到最後：港股走勢「樓市化」 - 高明</h1><p>11月6日本欄寫「博年底前見三萬點」，結果唔使等到年底，11月已見三萬點。惟好景不常，11月底至12月出現2,000點的龐大調整。高明再度預測：博年底前再上三萬點。<br>先回顧表現，當日推介兩隻股份：騰訊（700）及平保（2318）正股，同時係調整元凶。但係如果上兩個禮拜冇睇市，睇股價完全唔覺有異樣，仲升咗幾蚊添。冇錯，你係無法喺騰訊400蚊樓上食糊，但同樣亦都唔會喺366蚊被震走。買正股好處，就係明知強勢股震倉，你可以選擇扑暈自己，輪證就冇呢個優勢。<br>今年升市一路靠騰訊及平保，情況有如07年升市孖寶匯控（005）及中移動（941）。情況唔同嘅係當年大牛市用整體上升去推郁大市，今次只係集中幾隻，某程度上港股氣氛仍未及當年熾熱，少部份人好癲，大部份人冇份享受。由此推斷牛市仲未完，新股以及上次三萬點只係暖場活動，明年牛市先會見真章。<br>一般分析會覺得，近期見底極速反彈約600點，隨即會喺此水平整固，甚至再度調整。高明反而認為將會升得更快，務求甩開所有被震走嘅弱者，令佢哋無法再上車。<br>事實上，今年港股唔係A股化，而係「樓市化」。基本因素永遠偏貴，令「聰明人」成日諗住落車、偷位、沽空，但一個長升局面令落車嘅人只能以更高價追價上車，或者眼見價格絕塵而去。騰訊已經係一個例子，從業績之中總會搵到股價不合理嘅原因，但係每個月破頂，間中喺10天至50天線調整，之後開展升幅，而非回落至低位任人買入。<br>港股走勢「樓市化」，箇中原因可能係背後炒賣嘅係同一班人，今年將錢移去股市，再用同一種手法炒港股。<br>無論如何，港股已過咗齊齊發達、全股皆升嘅局面。臨近結算、基金經理收爐、大調整後猶有餘悸，全部都係年底前爆升至三萬點樓上嘅動力，令所有猶豫不決嘅人明年望股興嘆。以兩萬八點為界，一日唔跌穿，短期目標先睇三萬點，並且估計升市純以騰訊及平保推動。<br><br>高明<br> http://fb.com/bigricetea <br>本欄逢周一刊出</p></body></html>